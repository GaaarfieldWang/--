【原文】

	苏秦将为从，北说燕文侯曰：燕东有朝鲜、辽东，北有林胡、楼烦，西有云中、九原，南有呼沱、易水。地方二千余里，带甲数十万，车七百乘，骑六千匹，粟支十年。南有碣石、雁门之饶，北有枣（粟）[栗]之利[1]，民虽不由田作，枣栗之实，足食于民矣。此所谓天府也。夫安乐无事，不见覆军杀将之忧，无过燕矣。大王知其所以然乎？夫燕之所以不犯寇被兵者，以赵之为蔽于南也。秦、赵五战，秦再胜而赵三胜。秦、赵相弊，而王以全燕制其后，此燕之所以不犯难也。且夫秦之攻燕也，逾云中、九原，过代、上谷，弥地踵道数千里，虽得燕城，秦计固不能守也。秦之不能害燕亦明矣。今赵之攻燕也，发兴号令，不至十日，而数十万之众军于东垣矣。度呼沱，涉易水，不至四、五日，距国都矣[2]。故曰，秦之攻燕也，战于千里之外；赵之攻燕也，战于百里之内。夫不忧百里之患，而重千里之外，计无过于此者。是故愿大王与赵从亲，天下为一，则国必无患矣。

	燕王曰：寡人国小，西迫强秦，南近齐、赵[3]。齐、赵，强国也，今主君幸教诏之，合从以安燕，敬以国从。于是赍苏秦车马金帛以至赵。

【注释】

	[1]栗：原作粟，据鲍本及《札记》改。
	[2]距：至。
	[3]西迫强秦，南近齐、赵：《史记·苏秦列传》作西迫强赵，南近齐。今从。

【翻译】

	苏秦准备组织合纵联盟，北上游说燕文侯说：燕国东边有朝鲜、辽东，北边有林胡、楼烦，西边有云中、九原，南边有呼沱、易水。土地方圆有两千多里，战士有数十万，战车有七百辆，战马有六千匹，粮食够吃十年。南有碣石、雁门富饶的物产，北有大枣、板栗丰饶的收成，老百姓即使不耕种，枣、栗的果实也足够人民吃饱。这就是所谓的天府之国’啊。国家安乐无事，没有军队被打败、将帅被杀戮的祸患，没有哪个国家能比得上燕国。大王知道其中的道理吗？燕国之所以未遭受敌兵侵扰，是因为赵国做了燕国的南面屏障。秦、赵发生五次战争，秦国两胜，而赵国三胜。秦、赵两国互相削弱了，而大王您以保全的燕国在他们的后边制约，这就是燕国没有受敌兵侵扰的原因。况且秦国要是进攻燕国，必须越过云中、九原，经过代郡、上谷，要接连走几千里的路程，即使得到燕国的城邑，秦国也料到本来不能守住。秦国不能侵害燕国也是明显的。如果赵国要进攻燕国，一发号令，不出十天，而几十万大军就可进驻东垣，渡过呼沱和易水，不到四五天，就可以兵临燕都。所以说：秦国攻打燕国，必须在千里之外作战；赵国攻打燕国，只在百里之内作战。不担忧百里之内的祸患却重视千里之外的敌人，没有比这更失策的了。所以，希望大王和赵国结成合纵联盟，诸侯团结一致，燕国就一定没有祸患。

	燕王说：敝国是个小国，西近赵国，南近齐国。齐国和赵国都是强国。现在承蒙您的教导，组织合纵联盟来安定燕国，我完全同意参加联盟。于是，燕王赠送给苏秦车马、金帛而去赵国。