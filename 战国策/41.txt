【原文】

	苏秦为赵合从，说齐宣王曰：齐南有太山，东有琅邪，西有清河，北有渤海，此所谓四塞之国也。齐地方二千里，带甲数十万[1]，粟如丘山。齐车之良，五家之兵，疾如锥矢，战如雷电，解如风雨，即有军役，未尝倍太山[2]、绝清河、涉渤海也。临淄之中七万户，臣窃度之，下户三男子，三七二十一万，不待发于远县，而临淄之卒，固以二十一万矣。临淄甚富而实，其民无不吹竽、鼓瑟、击筑、弹琴、斗鸡、走犬、六博、蹹踘者；临淄之途，车毂击，人肩摩，连衽成帷[3]，举袂成幕[4]，挥汗成雨；家敦而富，志高而扬。夫以大王之贤与齐之强，天下不能当。今乃西面事秦，窃为大王羞之。且夫韩、魏之所以畏秦者，以与秦接界也。兵出而相当，不至十日，而战胜存亡之机决矣。韩、魏战而胜秦，则兵半折，四境不守；战而不胜，以亡随其后。是故韩、魏之所以重与秦战而轻为之臣也。今秦攻齐则不然，倍韩、魏之地，至（闱）[卫]阳晋之道[5]，径亢父之险，车不得方轨，马不得并行，百人守险，千人不能过也。秦虽欲深入，则狼顾，恐韩、魏之议其后也。是故恫疑虚猲[6]，高跃而不敢进，则秦不能害齐，亦已明矣。夫不深料秦之不奈我何也，而欲西面事秦，是群臣之计过也。今无臣事秦之名，而有强国之实，臣固愿大王之少留计。

	齐王曰：寡人不敏，今主君以赵王之教诏之，敬奉社稷以从。

【注释】

	[1]带甲：军队。
	[2]倍：超出。
	[3]衽：衣襟。
	[4]袂：衣袖。
	[5]卫：原作闱，据鲍本改。
	[6]恫疑虚猲（hè）：虚张声势，使人害怕。猲，通喝，吓唬。

【翻译】

	苏秦为赵国组织合纵联盟，游说齐宣王说：齐国南有太山，东有琅邪山，西有清河，北有渤海，这是人们所说的有四面要塞的固若金汤之国啊。齐国土地方圆两千里，战士有数十万，粮食堆积如山。齐国战车精良，又有联合五家之兵，调动迅速，快如飞箭，作战声威如雷电，分散变化如风雨。即使发生战事，敌人也从未越过太山，横跨清河，渡过渤海。齐都临淄有七万户，依我猜测，根据最低标准估计，每户有三个男子，三七就二十一万人，不必调遣远地的兵力，就凭临淄的士兵就有二十一万。临淄的百姓十分富裕殷实，人们无不吹竽鼓瑟，击筑弹琴，斗鸡赛狗，下棋赛球，盛况空前；临淄的街道上，车辆络绎不绝，互相碰撞，行人拥挤，挨肩擦背，连起衣襟可成帷幔，接起衣袖可成幕帐，挥洒汗水可成大雨，家庭生活殷富，人人意志高昂，像大王这样贤能，齐国这样强大，天下无可匹敌，现在却要向西去臣服秦国，我私下为大王感到惭愧。况且韩、魏之所以害怕秦国，是因为与秦国接壤。出兵相抗，不到十天，胜败存亡的结局就可以决定。韩、魏如果战胜了秦国，兵力将损失过半，四面国境也不能固守；如果不能战胜秦国，灭亡之祸就要临头。这就是韩、魏之所以不敢轻易与秦国作战，而轻易向秦国臣服的原因。现在秦国进攻齐国情形就有所不同，韩、魏两国在秦国的背后，而秦国通过卫国的阳晋，经过亢父地方的关险，那里车子不能并进，马匹不能并行，百人把守天险，千人也休想通过。秦国虽想深入齐境，可是总有后顾之忧，生怕韩、魏从后面袭击。所以才虚张声势，借以威胁，装腔作势，又不敢前进。如此看来，秦国不能损伤齐国，也已十分清楚。大王不仔细估量秦国对齐国无可奈何，却只想西向臣服秦国，这是群臣的谋划有错误。现在既能避免向秦国臣服的丑名，又能显示强国的实效，我希望大王稍加留意，再仔细考虑。

	齐王说：我办事无能。现在您把赵王的旨意告诉我，我愿意举国听从您的命令。