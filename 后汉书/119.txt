孝章皇帝八子：宋贵人生清河孝王庆，梁贵人生和帝，申贵人生济北惠王寿，河闲孝王开，四王不载母氏。

	 

	千乘贞王伉，建初四年封。和帝即位，以伉长兄，甚见尊礼。立十五年薨。

	 

	子宠嗣，一名伏胡。永元七年，改国名乐安。立二十八年薨，是为夷王。父子薨于京师，皆葬洛阳。

	 

	子鸿嗣。安帝崩，始就国。鸿生质帝，质帝立，梁太后下诏，以乐安国土卑湿，租委鲜薄，改封鸿勃海王。委谓委输也。立二十六年薨，是为孝王。

	 

	无子，太后立桓帝弟蠡吾侯悝为勃海王，奉鸿祀。悝，蠡吾侯翼子，河闲王开孙也。延熹八年，悝谋为不道，有司请废之。帝不忍，乃贬为廮陶王，食一县。

	 

	悝后因中常侍王甫求复国，许谢钱五千万。帝临崩，遗诏复为勃海王。悝知非甫功，不肯还谢钱。甫怒，阴求其过。初，迎立灵帝，道路流言悝恨不得立，欲钞征书。而中常侍郑飒、音立。中黄门董腾并任侠通剽轻，数与悝交通。剽，疾也。王甫司察，以为有奸，密告司隶校尉段颎。熹平元年，遂收飒送北寺狱。北寺，狱名，属黄门署。《前书音义》曰即若卢狱也。使尚书令廉忠诬奏飒等谋迎立悝，大逆不道。遂诏冀州刺史收悝考实，又遣大鸿胪持节与宗正、廷尉之勃海，迫责悝。悝自杀。妃妾十一人，子女七十人，伎女二十四人，皆死狱中。傅、相以下，以辅导王不忠，悉伏诛。悝立二十五年国除。众庶莫不怜之。

	 

	平春悼王全，《续汉志》平春，县，属江夏郡也。以建初四年封。其年薨，葬于京师。无子，国除。

	 

	清河孝王庆，母宋贵人。贵人，宋昌八世孙，扶风平陵人也。昌，文帝时为中尉，以代邸功封壮武侯。父杨，以恭孝称于乡闾，不应州郡之命。杨姑即明德马后之外祖母也。马后闻杨二女皆有才色，迎而训之。永平末，选入太子宫，甚有宠。肃宗即位，并为贵人。建初三年，大贵人生庆，明年立为皇太子，征杨为议郎，曪赐甚渥。贵人长于人事，供奉长乐宫，身埶馈馔，太后怜之。太后崩后，窦皇后宠盛，以贵人姊妹并幸，庆为太子，心内恶之。与母比阳主谋陷宋氏。比阳主，东海王强女。外令兄弟求其纤过，内使御者侦伺得失。侦，候也，音丑政反。广雅曰：“侦，问也。”后于掖庭门邀遮得贵人书，云“病思生菟，令家求之”，因诬言欲作蛊道祝诅，以菟为厌胜之术，日夜毁谮，贵人母子遂渐见疏。

	 

	庆出居承禄观，数月，窦后讽掖庭令诬奏前事，请加验实。七年，帝遂废太子庆而立皇太子肇。肇，梁贵人子也。乃下诏曰：“皇太子有失惑无常之性，爰自孩乳，至今益章，恐袭其母凶恶之风，不可以奉宗庙，为天下主。大义灭亲，况降退乎！《左传》，卫石碏杀其子厚，君子曰：“石碏纯臣也，恶州吁而厚预焉。大义灭亲，其是之谓乎！”今废庆为清河王。皇子肇保育皇后，承训怀衽，导达善性，将成其器。盖庶子慈母，尚有终身之恩，《仪礼丧服》曰：“慈母如母。”谓妾子之无母，父命妾养之。故曰慈母，如母者，贵父之命也。岂若嫡后事正义明哉！今以肇为皇太子。”遂出贵人姊妹置丙舍，使小黄门蔡伦考实之，皆承讽旨傅致其事，傅读曰附。乃载送暴室。二贵人同时饮药自杀。《续汉志》曰“暴室，署名，主中妇人疾病”也。帝犹伤之，来掖庭令葬于樊濯聚。在洛阳城北也。于是免杨归本郡。郡县因事复捕系之，杨友人前怀令山阳张峻、左冯翊沛国刘均等奔走解释，得以免罪。杨失志憔悴，卒于家。庆时虽幼，而知避嫌畏祸，言不敢及宋氏，帝更怜之，来皇后令衣服与太子齐等。太子特亲爱庆，入则共室，出则同舆。及太子即位，是为和帝，待庆尤渥，诸王莫得为比，常共议私事。

	 

	后庆以长，别居丙舍。永元四年，帝移幸北宫章德殿，讲于白虎观，庆得入省宿止。帝将诛窦氏，欲得《外戚传》，《前书·外戚传》也。惧左右不敢使，乃令庆私从千乘王求，夜独内之；又令庆传语中常侍郑众求索故事。谓文帝诛薄昭，武帝诛窦婴故事。及大将军窦宪诛，庆出居邸，赐奴婢三百人，舆马、钱帛、帷帐、珍宝、玩好充仞其第，又赐中傅以下至左右钱帛各有差。《前书音义》曰：“中傅，宦者也。”

	 

	庆多被病，或时不安，帝朝夕问讯，进膳药，所以垂意甚备。庆小心恭孝，自以废黜，尤畏事慎法。每朝谒陵庙，常夜分严装，衣冠待明；分，半也。约来官属，不得与诸王车骑竞驱。常以贵人葬礼有阙，每窃感恨，至四节伏腊，辄祭于私室。窦氏诛后，始使乳母于城北遥祠。及窦太后崩，庆求上冢致哀，帝许之，诏太官四时给祭具。庆垂涕曰：“生虽不获供养，终得奉祭祀，私愿足矣。”欲求作祠堂，恐有自同恭怀梁后之嫌，遂不敢言。恭怀梁后，和帝母梁贵人。常泣向左右，以为没齿之恨。没，终；齿，年也。后上言外祖母王年老，遭忧病，下土无医药，愿乞诣洛阳疗疾。于是诏宋氏悉归京师，除庆舅衍、俊、盖、暹等皆为郎。

	 

	十五年，有司以日食阴盛，奏遣诸王侯就国。诏曰：“甲子之异，责由一人。诸王幼稚，早离顾复，弱冠相育，《诗·小雅》曰：“父兮生我，母兮鞠我，顾我复我，出入腹我。”常有《蓼莪》、《凯风》之哀。《诗·小雅》曰：“蓼蓼者莪，匪莪伊蒿。哀哀父母，生我劬劳。”《诗》国风曰：“凯风自南，吹彼棘心。棘心夭夭，母氏劬劳。”选懦之恩，知非国典，且复须留。”选懦，仁弱慈恋不决之意也。懦音仁兖反。《东观记》“须留”作“宿留”。至冬，从祠章陵，诏假诸王羽林骑各四十人。后中傅卫欣私为臧盗千余万，诏使案理之，并责庆不举之状，庆曰：“欣以师傅之尊，选自圣朝，臣愚唯知言从事听，不甚有所悫察。”帝嘉其对，悉以欣臧财赐庆。及帝崩，庆号泣前殿，呕血数升，因以发病。

	 

	明年，诸王就国，邓太后特听清河王置中尉、内史，赐什物皆取乘舆上御，以宋衍等并为清河中大夫。《续汉志》曰：“中大夫，秩六百石，无员，掌奉王使至京师。”庆到国，下令：“寡人生于深宫，长于朝廷，鲁哀公与孔子言曰：“寡人生于深宫之中，长于妇人之手。”事见孙卿子也。仰恃明主，垂拱受成。垂拱言无为也。《尚书》曰：“垂拱仰成。”既以薄佑，早离顾复，属遭大忧，属，近。悲怀感伤。蒙恩大国，职惟藩辅，新去京师，忧心茕茕，夙夜屏营，未知所立。茕茕，孤特也。屏营，仿偟也。盖闻智不独理，必须明贤。今官属并居爵任，失得是均，庶望上遵策戒，下免悔咎。其悫督非枉，明察典禁，无令孤获怠慢之罪焉。”

	 

	邓太后以殇帝襁抱，远虑不虞，襁以缯帛为之，即今之小儿绷也。绷音必衡反。留庆长子佑与嫡母耿姬居清河邸。至秋，帝崩，立佑为嗣，是为安帝。太后使中黄门送耿姬归国。

	 

	帝所生母左姬，字小娥，小娥姊字大娥，犍为人也。初，伯父圣坐妖言伏诛，家属没官，二娥数岁入掖庭，及长，并有才色。小娥善史书，喜辞赋。和帝赐诸王宫人，因入清河第。庆初闻其美，赏傅母以求之。及后幸爱极盛，姬妾莫比。姊妹皆卒，葬于京师。

	 

	庆立凡二十五年，乃归国。其年病笃，谓宋衍等曰：“清河埤薄，埤音婢。欲乞骸骨于贵人冢傍下棺而已。朝廷大恩，犹当应有祠室，庶母子并食，魂灵有所依庇，死复何恨？”乃上书太后曰：“臣国土下湿，愿乞骸骨，下从贵人于樊濯，虽殁且不朽矣。及今口目尚能言视，冒昧干请。命在呼吸，愿蒙哀怜。”遂薨，年二十九。遣司空持节与宗正奉吊祭；又使长乐谒者仆射、中谒者二人副护丧事；赐龙旗九旒，虎贲百人，仪比东海恭王。旗有九旒，天子制也。恭王强葬，赠以殊礼，升龙、旄头、鸾辂、龙旗，虎贲百人。太后使掖庭丞送左姬丧，与王合葬广丘。

	 

	子愍王虎威嗣。永初元年，太后封宋衍为盛乡侯，分清河为二国，封庆少子常保为广川王，子女十一人皆为乡公主，食邑奉。明年，常保薨，无子，国除。

	 

	虎威立三年薨，亦无子。邓太后复立乐安王宠子延平为清河王，是为恭王。宠即千乘王伉之子。

	 

	太后崩，有司上言：“清河孝王至德淳懿，载育明圣，承天奉祚，为郊庙主。汉兴，高皇帝尊父为太上皇，宣帝号父为皇考，宣帝父讳进，武帝时号史皇孙，坐戾太子事遇害。帝即位，追尊皇考，立庙。序昭穆，置园邑。大宗之义，旧章不忘。大宗谓继嗣也。《左传》季桓子曰“旧章不可忘”也。宜上尊号曰孝德皇，皇妣左氏曰孝德后，孝德皇母宋贵人追谥曰敬隐后。”乃告祠高庙，使司徒持节与大鸿胪奉策书玺绶之清河，追上尊号；又遣中常侍奉太牢祠典，护礼仪侍中刘珍等及宗室列侯皆往会事。尊陵曰甘陵，庙曰昭庙，置令、丞，设兵车周卫，比章陵。皇考南顿君陵。复以广川益清河国。尊耿姬为甘陵大贵人。又封女弟侍男为涅阳长公主，别得为舞阴长公主，久长为濮阳长公主，直得为平氏长公主。余七主并早卒，故不及进爵。追赠敬隐后女弟小贵人印绶，追封谥宋杨为当阳穆侯。当阳，今荆州也。杨四子皆为列侯，食邑各五千户。宋氏为卿、校、侍中、大夫、谒者、郎吏十余人。孝德后异母弟次及达生二人，诸子九人，皆为清河国郎中。耿贵人者，牟平侯舒之孙也。贵人兄宝，袭封牟平侯。帝以宝嫡舅，宠遇甚渥，位至大将军，事已见《耿舒传》。

	 

	延平立三十五年薨，子蒜嗣。冲帝崩，征蒜诣京师，将议为嗣。会大将军梁冀与梁太后立质帝，罢归国。

	 

	蒜为人严重，动止有度，朝臣太尉李固等莫不归心焉。初，中常侍曹腾谒蒜，蒜不为礼，宦者由此恶之。及帝崩，公卿皆正议立蒜，而曹腾说梁冀不听，遂立桓帝。语在《李固传》。蒜由此得罪。

	 

	建和元年，甘陵人刘文与南郡妖贼刘鲔交通，讹言清河王当统天子，欲共立蒜。事发觉，文等遂劫清河相谢皓，将至王宫司马门，帝纪“谢”作“射”，盖纪传不同。曰：“当立王为天子，皓为公。”皓不听，骂之，文因刺杀皓。于是捕文、鲔诛之。有司因劾奏蒜，坐贬爵为尉氏侯，徙桂阳，自杀。立三年，国绝。

	 

	梁冀恶清河名，明年，乃改为甘陵。梁太后立安平孝王子经侯理为甘陵王，安平王德，河闲王开子。奉孝德皇祀，是为威王。

	 

	理立二十五年薨，子贞王定嗣。

	 

	定立四年薨，子献王忠嗣。黄巾贼起，忠为国人所执，既而释之。灵帝以亲亲故，诏复忠国。忠立十三年薨，嗣子为黄巾所害，建安十一年，以无后，国除。

	 

	济北惠王寿，母申贵人，颍川人也，世吏二千石。贵人年十三，入掖庭。寿以永元二年封，分太山郡为国。和帝遵肃宗故事，兄弟皆留京师，恩宠笃密。有司请遣诸王归藩，不忍许之，及帝崩，乃就国。永初元年，邓太后封寿舅申转为新亭侯。寿立三十一年薨。自永初已后，戎狄叛乱，国用不足，始封王薨，减赙钱为千万，布万匹；嗣王薨，五百万，布五千匹。时唯寿最尊亲，特赙钱三千万，布三万匹。

	 

	子节王登嗣。永宁元年，封登弟五人为乡侯，皆别食太山邑。

	 

	登立十五年薨，子哀王多嗣。

	 

	多立三年薨，无子。永和四年，立战乡侯安国为济北王，是为厘王。厘音僖也。

	 

	安国立七年薨，子孝王次嗣。本初元年，封次弟猛为亭侯。次九岁丧父，至孝。建和元年，梁太后下诏曰：“济北王次以幼年守藩，躬履孝道，父没哀恸，焦毁过礼，草庐土席，衰杖在身，头不枇沐，体生疮肿。谅闇已来二十八月，自诸国有忧，未之闻也，朝廷甚嘉焉。《书》不云乎：‘用德章厥善。’《尚书》盘庚之辞也。言以道德明之，使竞为善也。《诗》云：‘孝子不匮，永锡尔类。’《诗》大雅也。匮，竭也。类，善也。永，长也。言孝子之行，无有匮竭，长赐与汝之族类，教道天下。今增次封五千户，广其土宇，以慰孝子恻隐之劳。”

	 

	次立十七年薨，子鸾嗣。鸾薨，子政嗣。政薨，无子，建安十一年，国除。

	 

	河闲孝王开，以永元二年封，分乐成、勃海、涿郡为国。延平元年就国。开奉遵法度，吏人敬之。永宁元年，邓太后封开子翼为平原王，奉怀王胜祀；胜，和帝子。子德为安平王，奉乐成王党祀。党，明帝子也。

	 

	开立四十二年薨，子惠王政嗣。政慠佷，不奉法宪。顺帝以侍御史吴郡沈景有强能称，故擢为河闲相。景到国谒王，王不正服，箕踞殿上。侍郎赞拜，景峙不为礼。峙，立也。问王所在，虎贲曰：“是非王邪？”景曰：“王不服，常人何别！今相谒王，岂谒无礼者邪！”王惭而更服，景然后拜。出住宫门外，请王傅责之曰：“前发京师，陛下见受诏，以王不恭，使检督。诸君空受爵禄，而无训导之义。”因奏治罪。诏书让政而诘责傅。景因捕诸奸人上案其罪，上，奏上也，音市丈反。杀戮尤恶者数十人，出冤狱百余人。政遂为改节，悔过自修。阳嘉元年，封政弟十三人皆为亭侯。

	 

	政立十年薨，子贞王建嗣。建立十年薨，子安王利嗣。利立二十八年薨，子陔嗣。陔立四十一年，魏受禅，以为崇德侯。

	 

	蠡吾侯翼，元初六年邓太后征济北、河闲王诸子诣京师，奇翼美仪容，故以为平原怀王后焉。平原王得无子，故立之也。留在京师。岁余，太后崩。安帝乳母王圣与中常侍江京等谮邓骘兄弟及翼，云与中大夫赵王谋图不轨，窥觎神器，怀大逆心。神器喻帝位也。《老子》曰：“天下神器，不可为也。”贬为都乡侯，遣归河闲。翼于是谢宾客，闭门自处。永建五年，父开上书，愿分蠡吾县以封翼，顺帝从之。

	 

	翼卒，子志嗣，为大将军梁冀所立，是为桓帝。梁太后诏追尊河闲孝王为孝穆皇，夫人赵氏曰孝穆后，庙曰清庙，陵曰乐成陵；蠡吾先侯曰孝崇皇，庙曰烈庙，陵曰博陵。皆置令、丞，使司徒持节奉策书、玺绶，祠乙太牢。建和二年，更封帝弟都乡侯硕为平原王，留博陵，奉翼后。尊翼夫人马氏为孝崇博园贵人，以涿郡之良乡、故安，河闲之蠡吾三县为汤沐邑。硕嗜酒，多过失，帝令马贵人领王家事。建安十一年，国除。

	 

	解渎亭侯淑，以河闲孝王子封。淑卒，子苌嗣。苌卒，子宏嗣，为大将军窦武所立，是为灵帝。建宁元年，窦太后诏追尊皇祖淑为孝元皇，夫人夏氏曰孝元后，陵曰敦陵，庙曰靖庙；皇考长为孝仁皇，夫人董氏为慎园贵人，陵曰慎陵，庙曰奂庙。皆置令、丞，使司徒持节之河闲奉策书、玺绶，祠乙太牢，常以岁时遣中常侍持节之河闲奉祠。

	 

	熹平三年，使使拜河闲安王利子康为济南王，奉孝仁皇祀。

	 

	康薨，子赟嗣，建安十二年，为黄巾贼所害。子开嗣，立十三年，魏受禅，以为崇德侯。

	 

	城阳怀王淑，以永元二年分济阴为国。立五年薨，葬于京师。无子，国除，还并济阴。

	 

	广宗殇王万岁，以永元五年封，分钜鹿为国。其年薨，葬于京师。无子，国除，还并钜鹿。

	 

	平原怀王胜，和帝长子也。不载母氏。少有痼疾，延平元年封。立八年薨，葬于京师。无子，邓太后立乐安夷王宠子得为平原王，奉胜后，是为哀王。

	 

	得立六年薨，无子，永宁元年，太后又立河闲王开子都乡侯翼为平原王嗣。安帝废之，国除。

	 

	论曰：传称吴子夷昧，甚德而度，有吴国者，必其子孙。夷昧，吴君之名。《左传》屈狐庸谓赵文子曰：“若天所启，其在今嗣君乎？甚德而度，德不失人，度不失事，有吴国者，必此君之子孙也。”杜预注云：“嗣君谓夷昧也。”章帝长者，事从敦厚，继祀汉室，咸其苗裔，古人之言信哉！

	 

	赞曰：章祚不已，本枝流祉。质惟伉孙，安亦庆子。河闲多福，桓、灵承祀。济北无骄，皇恩宠饶。平原抱痼，三王薨朝。平春王全、广宗王万岁、城阳王淑并薨于京师也。振振子孙，或秀或苗。振振，仁厚貌也，音之人反。《诗·国风》曰：“宜尔子孙振振兮。”《论语》曰：“苗而不秀者有矣夫，秀而不实者有矣夫！”苗谓早夭，秀谓成长也。