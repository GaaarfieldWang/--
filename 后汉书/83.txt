张宗字诸君，南阳鲁阳人也。王莽时，为县阳泉乡佐。《续汉书》曰：“乡佐，主佐乡收税赋。”会莽败，义兵起，宗乃率阳泉民三四百人起兵略地，西至长安，更始以宗为偏将军。宗见更始政乱，因将家属客安邑。

	 

	及大司徒邓禹西征，定河东，宗诣禹自归。禹闻宗素多权谋，乃表为偏将军。禹军到栒邑，赤眉大众且至，禹以栒邑不足守，欲引师进就坚城，而众人多畏贼追，惮为后拒。禹乃书诸将名于竹简，署其前后，乱著笥中，令各探之。笥以竹为之。郑玄注《礼记》云：“圆曰箪，方曰笥。”宗独不肯探，曰：“死生有命，张宗岂辞难就逸乎！”禹叹息谓曰：“将军有亲弱在营，柰何不顾？”宗曰：“愚闻一卒毕力，百人不当；万夫致死，可以横行。宗今拥兵数千，以承大威，何遽其必败乎！”遂留为后拒。诸营既引兵，宗方勒厉军士，坚垒壁，以死当之。禹到前县，议曰：“以张将军之众，当百万之师，犹以小雪投沸汤，虽欲戮力，其埶不全也。”乃遣步骑二千人反还迎宗。宗引兵始发，而赤眉卒至，宗与战，却之，乃得归营，于是诸将服其勇。及还到长安，宗夜将锐士入城袭赤眉，中矛贯胛，胛，背上两膊闲。又转攻诸营保，为流矢所激，皆几至于死。

	 

	及邓禹征还，光武以宗为京辅都尉，秦每郡有尉一人，典兵禁，景帝更名都尉。武帝元鼎四年，置京辅都尉，各一人，二千石，见《前书》也。将突骑与征西大将军冯异共击关中诸营保，破之，迁河南都尉。建武六年，都尉官省，拜太中大夫。八年，颍川桑中盗贼群起，宗将兵击定之。后青、冀盗贼屯聚山泽，宗以谒者督诸郡兵讨平之。十六年，琅邪、北海盗贼复起，宗督二郡兵讨之，乃设方略，明购赏，皆悉破散，于是沛、楚、东海、临淮群贼惧其威武，相捕斩者数千人，青、徐震栗。后迁琅邪相，其政好严猛，敢杀伐。永平二年，卒于官。

	 

	法雄字文强，扶风郿人也，齐襄王法章之后。秦灭齐，子孙不敢称田姓，故以法为氏。法章，齐涽王子也。法章子建立，为秦所灭。见史记也。宣帝时，徙三辅，世为二千石。雄初仕郡功曹，《续汉志》曰“郡皆置诸曹掾史，功曹史，主选署功劳”也。辟太傅张禹府，举雄高第，除平氏长。平氏，县，属南阳郡，故城今唐州平氏县也。善政事，好发擿奸伏，盗贼稀发，吏人畏爱之。南阳太守鲍得上其理状，迁宛陵令。

	 

	永初三年，海贼张伯路等三千余人，冠赤帻，服绛衣，自称“将军”，寇滨海九郡，杀二千石令长。初，遣侍御史庞雄督州郡兵击之，伯路等乞降，寻复屯聚。明年，伯路复与平原刘文河等三百余人称“使者”。攻厌次城，杀长吏，厌次，今棣州县是也。转入高唐，高唐今博州县。烧官寺，出系囚，渠帅皆称“将军”，共朝谒伯路。伯路冠五梁冠，佩印绶，《汉官仪》曰“诸侯冠进贤三梁，卿大夫、尚书、二千石冠两梁，千石以下至小吏冠一梁”，无五梁制者也。党众浸盛。乃遣御史中丞王宗持节发幽、冀诸郡兵，合数万人，乃征雄为青州刺史，与王宗并力讨之。连战破贼，斩首溺死者数百人，余皆奔走，收器械财物甚众。会赦诏到，贼犹以军甲未解，不敢归降。于是王宗召刺史太守共议，皆以为当遂击之。雄曰：“不然。兵，凶器；战，危事。《史记》范蠡之词。勇不可恃，胜不可必。贼若乘船浮海，深入远岛，攻之未易也。及有赦令，可且罢兵，以慰诱其心，埶必解散，然后图之，可不战而定也。”宗善其言，即罢兵。贼闻大喜，乃还所略人。而东莱郡兵独未解甲，贼复惊恐，遁走辽东，止海岛上。五年春，乏食，复抄东莱闲，雄率郡兵击破之，贼逃还辽东，辽东人李久等共斩平之，于是州界清静。

	 

	雄每行部，录囚徒，察颜色，多得情伪，长吏不奉法者皆解印绶去。

	 

	在州四年，迁南郡太守，断狱省少，户口益增。郡滨带江沔，《水经》曰：“沔水出武都沮县东狼谷中，至江夏沙羡县北，南入于江。”羡音夷。又有云梦薮泽，云梦泽今在安州。永初中，多虎狼之暴，前太守赏募张捕，反为所害者甚众。雄乃移书属县曰：“凡虎狼之在山林，犹人之民居城市。古者至化之世，猛兽不扰，《礼记》曰：“大道之行，四灵以为畜。龙以为畜，故鱼鲔不淰；凤以为畜，故鸟不獝；麟以为畜，故兽不狘。”是不扰之也。皆由恩信宽泽，仁及飞走。太守虽不德，敢忘斯义。记到，其毁坏槛阱，不得妄捕山林。”槛谓捕兽之机也。阱谓穿地陷兽也。是后虎害稍息，人以获安。在郡数岁，岁常丰稔。稔，熟也。元初中卒官。

	 

	子真，在《逸人传》。

	 

	滕抚字叔辅，北海剧人也。初仕州郡，稍迁为涿令，有文武才用。太守以其能，委任郡职，兼领六县。《续汉志》涿郡领七县，除涿以外，有乃、故安、范阳、良乡、北新城、方城六县，使抚兼领之。风政修明，流爱于人，在事七年，道不拾遗。

	 

	顺帝末，扬、徐盗贼群起，盘牙连岁。盘牙谓相连结。建康元年，九江范容、周生等相聚反乱，屯据历阳，历阳今和州县。为江淮巨患，遣御史中丞冯绲将兵督扬州刺史尹耀、九江太守邓显讨之。耀、显军败，为贼所杀。又阴陵人徐凤、马勉等复寇郡县，杀略吏人。凤衣绛衣，带黑绶，称“无上将军”，勉皮冠黄衣，带玉印，称“黄帝”，筑营于当涂山中。当涂县之山也，在今宣州。乃建年号，置百官，遣别帅黄虎攻没合肥。合肥故城在今庐州北也。明年，广陵贼张婴等复聚众数千人反，据广陵。朝廷博求将帅，三公举抚有文武才，拜为九江都尉，与中郎将赵序助冯绲合州郡兵数万人共讨之。又广开赏募，钱、邑各有差。梁太后虑群贼屯结，诸将不能制，又议遣太尉李固。未及行，会抚等进击，大破之，斩马勉、范容、周生等千五百级，徐凤遂将余众攻烧东城县。东城县故城在今豪州定远县东南。下邳人谢安应募，率其宗亲设伏击凤，斩之，封安为平乡侯，邑三千户。拜抚中郎将，督扬徐二州事。抚复进击张婴，斩获千余人。赵序坐畏懦不进，诈增首级，征还弃市。又历阳贼华孟自称“黑帝”，攻九江，杀郡守。抚乘胜进击，破之，斩孟等三千八百级，虏获七百余人，牛马财物不可胜算。于是东南悉平，振旅而还。以抚为左冯翊，除一子为郎。抚所得赏赐，尽分于麾下。

	 

	性方直，不交权埶，宦官怀忿。及论功当封，太尉胡广时录尚书事，承旨奏黜抚，天下怨之。卒于家。

	 

	冯绲字鸿卿，巴郡宕渠人也，宕渠，县，故城在今渠州东北。绲音古本反。少学《春秋》、《司马兵法》。《谢承书》曰，绲学《公羊春秋》。《史记》曰，司马穰苴者，田完之苗裔也，当景公时，善用兵。至齐威王时，使大夫追论古者司马兵法，而附穰苴其中，号曰《司马穰苴》也。父焕，安帝时为幽州刺史，疾忌奸恶，数致其罪。时玄菟太守姚光亦失人和。建光元年，怨者乃诈作玺书谴责焕、光，赐以欧刀。又下辽东都尉庞奋使速行刑，奋即斩光收焕。焕欲自杀，绲疑诏文有异，止焕曰：“大人在州，志欲去恶，实无它故，必是凶人妄诈，规肆奸毒。愿以事自上，甘罪无晚。”焕从其言，上书自讼，果诈者所为，征奋抵罪。会焕病死狱中，帝愍之，赐焕、光钱各十万，以子为郎中。绲由是知名。

	 

	家富好施，赈赴穷急，为州里所归爱。初举孝廉，七迁为广汉属国都尉，征拜御史中丞。顺帝末，以绲持节督扬州诸郡军事，与中郎将滕抚击破群贼，迁陇西太守。后鲜卑寇边，以绲为辽东太守，晓喻降集，虏皆弭散。弭，止也。征拜京兆尹，转司隶校尉，所在立威刑。迁廷尉、太常。

	 

	时长沙蛮寇益阳，屯聚积久，至延熹五年，众转盛，而零陵蛮贼复反应之，合二万余人，攻烧城郭，杀伤长吏。又武陵蛮夷悉反，寇掠江陵闲，荆州刺史刘度、南郡太守李肃并奔走荆南，皆没。于是拜绲为车骑将军，将兵十余万讨之，诏策绲曰：“蛮夷猾夏，久不讨摄，猾，乱也。夏，华夏也。摄，持也。《书》曰：“蛮夷猾夏。”各焚都城，蹈籍官人。州郡将吏，死职之臣，相逐奔窜，曾不反顾，可愧言也。将军素有威猛，是以擢授六师。六师犹六军也，《诗》云“整我六师，以修我戎”也。前代陈汤、冯、傅之徒，以寡击众，陈汤字子公，山阳瑕丘人也。元帝时，为西域副校尉，矫发西域诸国兵四万人，诛斩郅支单于，传首长安，悬于槁街。冯奉世字子明，上党潞人也。宣帝时，以卫尉持节送大宛诸国客到伊修城。时莎车王万年杀汉使者，子明乃以节告诸国王，发兵五千人击莎车，杀其王，传首诣长安。傅介子，北地人。昭帝时，为平乐监。时楼兰国数反复，霍光白遣介子与士卒，赍金币以赐外国为名，至楼兰，楼兰王与介子饮，乃令壮士二人刺杀之，持首诣阙。郅支、夜郎、楼兰之戎，头悬都街，夜郎，西南夷之国也。成帝时，夜郎王兴数不从命，牂柯太守陈立行县至夜郎，召兴，兴从邑君数十人见立，立数责，因断兴头。案：夜郎王首不传京师，杀之者陈立，又非陈汤、冯、傅，此盖泛论诛戮戎夷耳。卫、霍北征，功列金石，是皆将军所究览也。卫青、霍去病俱出击匈奴，青至置颜山，斩首九千级，去病斩首七万余级，次封狼居胥山乃还也。今非将军，谁与修复前迹？进赴之宜，权时之策，将军一之，出郊之事，不复内御。一犹专也，言出郊以外，不复由内制御也。《淮南子》曰“凡命将，主亲授钺曰：‘从此上至天，将军制之。’将答曰：‘国不可从外理，军不可从中御’”也。已命有司祖于国门。祖，道祭也。郑玄注《礼记》云：“天子九门：路门也，应门也，雉门也，库门也，皋门也，国门也，近郊门也，远郊门也，关门也。”《诗》不云乎：‘进厥虎臣，阚如虓虎，敷敦淮濆，仍执丑虏。’将军其勉之！”《诗·大雅》也。当周宣王时，徐方、淮夷反叛，宣王乃进其虎猛之臣，谓方叔、召虎之类也。虓虎，怒声也。水涯曰濆。敷，布也。丑，众也。仍，因也。言布兵敦逼淮水之涯，因执得众虏。引《诗》戒绲，令其勉也。

	 

	时天下饥馑，帑藏虚尽，每出征伐，常减公卿奉禄，假王侯租赋，前后所遣将帅，宦官辄陷以折耗军资，往往抵罪。绲性烈直，不行贿赂，惧为所中，乃上疏曰：“埶得容奸，伯夷可疑；苟曰无猜，盗跖可信。《庄子》曰，孔子与柳下季为友，弟名曰盗跖，从卒九千人，横行，侵暴诸侯，驱人马牛，取人妇女，贪虐无亲，万人苦之。故乐羊陈功，文侯示以谤书。乐羊，魏将军也。《史记》曰，魏文侯令乐羊将而攻中山，三年而拔之。乐羊反而论功，文侯示之谤书一箧。乐羊再拜曰：“此非臣之功也。”愿请中常侍一人监军财费。”尚书朱穆奏绲以财自嫌，失大臣之节。有诏勿劾。

	 

	绲军至长沙，贼闻，悉诣营道乞降。营道，今道州县也。进击武陵蛮夷，斩首四千余级，受降十余万人，荆州平定。诏书赐钱一亿，固让不受。振旅还京师，推功于从事中郎应奉，荐以为司隶校尉，而上书乞骸骨，朝廷不许。监军使者张敞承宦官旨，奏绲将傅婢二人戎服自随，又辄于江陵刻石纪功，请下吏案理。尚书令黄俊奏议，以为罪无正法，不合致纠。会长沙贼复起，攻桂阳、武陵，绲以军还盗贼复发，策免。

	 

	顷之，拜将作大匠，转河南尹。上言“旧典，中官子弟不得为牧人职”，帝不纳。复为廷尉。时山阳太守单迁以罪系狱，绲考致其死。迁，故车骑将军单超之弟，中官相党，遂共诽章诬绲，坐与司隶校尉李膺、大司农刘祐俱输左校。应奉上疏理绲等，得免。后拜屯骑校尉，复为廷尉，卒于官。

	 

	绲弟允，清白有孝行，能理《尚书》，善推步之术。推步谓究日月五星之度，昏旦节气之差。拜降虏校尉，终于家。《谢承书》曰：“绲子鸾，举孝廉，除郎中。”

	 

	度尚字博平，山阳湖陆人也。家贫，不修学行，不为乡里所推举。《续汉书》曰：“尚少丧父，事母至孝，通《京氏易》、古文尚书。为吏清洁，有文武才略。”与此不同。积困穷，乃为宦者同郡侯览视田，得为郡上计吏，拜郎中，除上虞长。上虞，县，故城在今越州余姚县西。为政严峻，明于发擿奸非，吏人谓之神明。《谢承书》曰：“尚进善爱人，坐以待旦，擢门下书佐朱俊，恒叹述之，以为有不凡之操。俊后官至车骑将军，远近奇尚有知人之鉴。”迁文安令，文安，县，故城在今瀛州文安县东北。遇时疾疫，谷贵人饥，尚开仓禀给，营救疾者，百姓蒙其济。时冀州刺史朱穆行部，见尚甚奇之。

	 

	延熹五年，长沙、零陵贼合七八千人，自称“将军”，入桂阳、苍梧、南海、交址，交址刺史及苍梧太守望风逃奔，二郡皆没。遣御史中丞盛修募兵讨之，不能克。豫章艾县人六百余人，应募而不得赏直，怨恚，遂反，焚烧长沙郡县，寇益阳，益阳，县，在益水之阳，故城在今潭州益阳县东。杀县令，众渐盛。又遣谒者马睦，督荆州刺史刘度击之，军败，睦、度奔走。桓帝诏公卿举任代刘度者，尚书朱穆举尚，自右校令擢为荆州刺史。尚躬率部曲，与同劳逸，广募杂种诸蛮夷，明设购赏，进击，大破之，降者数万人。桂阳宿贼渠帅卜阳、潘鸿等畏尚威烈，徙入山谷。尚穷追数百里，遂入南海，破其三屯，多获珍宝。而阳、鸿等党众犹盛，尚欲击之，而士卒骄富，莫有斗志。尚计缓之则不战，逼之必逃亡，乃宣言卜阳、潘鸿作贼十年，习于攻守，今兵寡少，未易可进，当须诸郡所发悉至，尔乃并力攻之。申令军中，恣听射猎。兵士喜悦，大小皆相与从禽。尚乃密使所亲客潜焚其营，珍积皆尽。猎者来还，莫不泣涕。尚人人慰劳，深自咎责，因曰：“卜阳等财宝足富数世，诸卿但不并力耳。所亡少少，何足介意！”众闻咸愤踊，尚来令秣马蓐食，明旦，径赴贼屯。阳、鸿等自以深固，不复设备，吏士乘锐，遂大破平之。

	 

	尚出兵三年，群寇悉定。七年，封右乡侯，迁桂阳太守。明年，征还京师。时荆州兵朱盖等，征戍役久，财赏不赡，忿恚，复作乱，与桂阳贼胡兰等三千余人复攻桂阳，焚烧郡县，太守任胤弃城走，贼众遂至数万。转攻零陵，太守陈球固守拒之。于是以尚为中郎将，将幽、冀、黎阳、乌桓步骑二万六千人救球，又与长沙太守抗徐等发诸郡兵，并埶讨击，大破之，斩兰等首三千五百级，余贼走苍梧。诏赐尚钱百万，余人各有差。

	 

	时抗徐与尚俱为名将，数有功。徐字伯徐，丹阳人，乡邦称其胆智。初试守宣城长，悉移深林远薮椎髻鸟语之人置于县下，宣城，县，故城在今宣州南陵县东。椎，独髻也，音直追反。鸟语谓语声似鸟也。《书》曰：“岛夷卉服。”由是境内无复盗贼。后为中郎将宗资别部司马，击太山贼公孙举等，破平之，斩首三千余级，封乌程东乡侯五百户。乌程，今湖州县。迁太山都尉，寇盗望风奔亡。及在长沙，宿贼皆平。卒于官。桓帝下诏追增封徐五百户，并前千户。

	 

	复以尚为荆州刺史。尚见胡兰余党南走苍梧，惧为己负，乃伪上言苍梧贼入荆州界，于是征交址刺史张盘下廷尉。辞状未正，会赦见原。盘不肯出狱，方更牢持械节，狱吏谓盘曰：“天恩旷然而君不出，可乎？”盘因自列曰：“前长沙贼胡兰作难荆州，余党散入交址。盘身婴甲胄，涉危履险，讨击凶患，斩殄渠帅，余尽鸟窜冒遁，还奔荆州。刺史度尚惧盘先言，怖畏罪戾，戾亦罪也。伏奏见诬。盘备位方伯，为国爪牙，爪牙，以猛兽为喻，言为国之捍卫也。《诗》曰“圻父，予王之爪牙”也。而为尚所枉，受罪牢狱。夫事有虚实，法有是非。盘实不辜，赦无所除。如忍以苟免，永受侵辱之耻，生为恶吏，死为敝鬼。乞传尚诣廷尉，面对曲直，足明真伪。尚不征者，盘埋骨牢槛，终不虚出，望尘受枉。”廷尉以其状上，诏书征尚到廷尉，辞穷受罪，以先有功得原。盘字子石，丹阳人，以清白称，终于庐江太守。

	 

	尚后为辽东太守，数月，鲜卑率兵攻尚，与战，破之，戎狄惮畏。年五十，延熹九年，卒于官。

	 

	杨琁字机平，会稽乌伤人也。高祖父茂，本河东人，从光武征伐，为威寇将军，封乌伤新阳乡侯。建武中就国，传封三世，有罪国除，因而家焉。父扶，交址刺史，有理能名。兄乔，为尚书，容仪伟丽，数上言政事，桓帝爱其才貌，诏妻以公主，乔固辞不听，遂闭口不食，七日而死。

	 

	琁初举孝廉，稍迁，灵帝时为零陵太守。是时苍梧、桂阳猾贼相聚，攻郡县，贼众多而琁力弱，吏人忧恐。琁乃特制马车数十乘，以排囊盛石灰于车上，排囊即今囊袋也。排音蒲拜反。系布索于马尾，又为兵车，专彀弓弩，克期会战。乃令马车居前，顺风鼓灰，贼不得视，因以火烧布，布然马惊，奔突贼阵，因使后车弓弩乱发，钲鼓鸣震。群盗波骇破散，追逐伤斩无数，枭其渠帅，郡境以清。枭，悬也。荆州刺史赵凯，诬奏琁实非身破贼，而妄有其功。琁与相章奏，凯有党助，遂槛车征琁。防禁严密，无由自讼，乃噬臂出血，书衣为章，具陈破贼形埶，及言凯所诬状，潜令亲属诣阙通之。诏书原琁，拜议郎，凯反受诬人之罪。

	 

	琁三迁为勃海太守，所在有异政，以事免。后尚书令张温特表荐之，征拜尚书仆射。以病乞骸骨，卒于家。

	 

	论曰：安顺以后，风威稍薄，寇攘寖横，缘隙而生，剽人盗邑者不阕时月，阕，息也。假署皇王者盖以十数。或托验神道，或矫妄冕服。然其雄渠魁长，未有闻焉，犹至垒盈四郊，奔命首尾。垒，军壁也。《礼记》曰：“四郊多垒，卿大夫之辱。”奔命谓有命即奔赴之。《左传》曰“余必使尔罢于奔命”也。若夫数将者，并宣力勤虑，以劳定功，宣，布也。《尚书》曰：“宣力四方。”《礼记》曰：“以劳定国则祀之。”而景风之赏未甄，肤受之言互及。景风至则行赏，解见《和纪》。甄，明也。肤受谓得皮肤之言而受之，不深知其情核者也。孔子曰：“肤受之愬不行焉，可谓明矣。”以此而推，政道难乎以免。《论语》孔子曰：“不有祝鮀之佞，难乎免于今之世矣。”

	 

	赞曰：张宗裨禹，敢殿后拒。殿音丁见反。江、淮、海、岱，虔刘寇阻。虔、刘皆杀也。其谁清之？雄、尚、绲、抚。琁能用谲，亦云振旅。