世祖光武皇帝讳秀，字文叔，《礼》：“祖有功而宗有德”，光武中兴，故庙称世祖。《谥法》：“能绍前业曰光，克定祸乱曰武。”伏侯《古今注》曰：“秀之字曰茂。伯、仲、叔、季，兄弟之次。长兄伯升，次仲，故字文叔焉。”南阳蔡阳人，南阳，郡，今邓州县也。蔡阳，县，故城在今随州枣阳县西南。高祖九世之孙也，出自景帝生长沙定王发。长沙，郡，今潭州县也。发生舂陵节侯买，舂陵，乡名，本属零陵泠道县，在今永州唐兴县北，元帝时徙南阳，仍号舂陵，故城在今随州枣阳县东。事具《宗室四王传》。买生郁林太守外，郁林，郡，今贵州县。《前书》曰：“郡守，秦官。秩二千石。景帝更名太守。”外生钜鹿都尉回，钜鹿，郡，今邢州县也。《前书》曰：“都尉，本郡尉，秦官也。掌佐守，典武职，秩比二千石。景帝更名都尉。”回生南顿令钦，南顿，县，属汝南郡，故城在今陈州项城县西。《前书》曰：“令、长，皆秦官也。万户以上为令，秩千石至六百石；不满万户为长，秩五百石至三百石。”钦生光武。光武年九岁而孤，养于叔父良。身长七尺三寸，美须眉，大口，隆准，日角。隆，高也。许负云：“鼻头为准。”郑玄《尚书中候注》云：“日角谓庭中骨起，状如日。”性勤于稼穑，种曰稼，敛曰穑。而兄伯升好侠养士，常非笑光武事田业，比之高祖兄仲。仲，合阳侯喜也，能为产业。见《前书》。王莽天凤中，王莽始建国六年改为天凤。乃之长安，受《尚书》，略通大义。《东观记》曰：“受《尚书》于中大夫庐江许子威。资用乏，与同舍生韩子合钱买驴，令从者僦，以给诸公费。

		 

		莽末，天下连岁灾蝗，寇盗锋起。言贼锋锐竞起。字或作“蜂”，谕多也。地皇三年，天凤六年改为地皇。南阳荒饥，《韩诗外传》曰：“一谷不升曰歉，二谷不升曰饥，三谷不升曰馑，四谷不升曰荒，五谷不升曰大侵。”诸家宾客多为小盗。光武避吏新野，新野属南阳郡，今邓州县。《续汉书》曰：“伯升宾客劫人，上避吏于新野邓晨家。”因卖谷于宛。《东观记》曰：“时南阳旱饥，而上田独收。”宛，县，属南阳郡，故城今邓州南阳县也。宛人李通等以图谶说光武云：“刘氏复起，李氏为辅。”图，河图也。谶，符命之书。谶，验也。言为王者受命之征验也。《易·坤·灵图》曰：“汉之臣李阳也。”光武初不敢当，然独念兄伯升素结轻客，必举大事，且王莽败亡已兆，天下方乱，遂与定谋，于是乃市兵弩。十月，与李通从弟轶等起于宛，时年二十八。

		 

		十一月，有星孛于张。《前书音义》曰：“孛星光芒短，蓬然。张，南方宿也。”《续汉志》曰：“张为周地。星孛于张，东南行即翼、轸之分。翼、轸，楚地，是楚地将有兵乱。后一年正月，光武起兵舂陵，攻南阳，斩阜、赐等，杀其士众数万人。光武都雒阳，居周地，除秽布新之象。”光武遂将宾客还舂陵。时伯升已会起兵。初，诸家子弟恐惧，皆亡逃自匿，曰“伯升杀我”。及见光武绛衣大冠，董巴《舆服志》曰：“大冠者，谓武冠，武官冠之。”《东观记》曰：“上时绛衣大冠，将军服也。”皆惊曰“谨厚者亦复为之”，乃稍自安。伯升于是招新市、平林兵，新市，县，属江夏郡，故城在今郢州富水县东北。平林，地名，在今随州随县东北。与其帅王凤、陈牧西击长聚。《广雅》曰：“聚，居也，音慈谕反。”《前书》音义曰：“小于乡曰聚。”光武初骑牛，杀新野尉乃得马。《前书》曰，尉，秦官，秩四百石至二百石也。进屠唐子乡，《例》曰：“多所诛杀曰屠。”唐子乡有唐子山，在今唐州湖阳县西南。又杀湖阳尉。湖阳属南阳郡，今唐州县也。《东观记》曰：“刘终诈称江夏吏，诱杀之。”军中分财物不均，众恚恨，欲反攻诸刘。光武敛宗人所得物，悉以与之，众乃悦。进拔棘阳，县名，属南阳郡，在棘水之阳，古谢国也，故城在今唐州湖阳县西北。棘音己力反。与王莽前队大夫甄阜、王莽置六队，郡置大夫一人，职如太守。南阳为前队，河内为后队，颍川为左队，弘农为右队，河东为兆队，荥阳为祈队。队音遂。属正梁丘赐王莽每队置属正一人，职如都尉。战于小长安，续汉书曰淯阳县有小长安聚，故城在今邓州南阳县南。汉军大败，还保棘阳。

		 

		更始元年正月甲子朔，汉军复与甄阜、梁丘赐战于沘水西，大破之，斩阜、赐。沘水在今唐州沘阳县南。庐江灊县亦有沘水，与此别也。沘音比。伯升又破王莽纳言将军严尤、秩宗将军陈茂于淯阳，《前书》曰，纳言，虞官也，掌出纳王命，所谓喉舌之官也，历秦、汉不置，王莽改大司农为之。桓谭《新论》云庄尤字伯石，此言“严”，避明帝讳也。秩宗，虞官也，掌郊庙之事，周谓之宗伯，秦、汉不置，王莽改太常为秩宗，后又典兵，故纳言、秩宗皆有将军号也。淯阳，县，属南阳郡，故城在今邓州南阳县南在淯水之阳。淯音育。进围宛城。

		 

		二月辛巳，立刘圣公为天子，以伯升为大司徒，光武为太常偏将军。《前书》曰：“奉常，秦官。景帝更名太常。”应劭《汉官仪》曰：“欲令国家盛大，社稷常存，故称太常。”《老子》曰：“偏将军处左，上将军处右。”《东观记》曰：“时无印，得定武侯家丞印，佩之入朝。”

		 

		三月，光武别与诸将徇昆阳、定陵、郾，皆下之。徇，略也。昆阳、定陵、郾，皆县名，并属颍川郡。昆阳故城在今许州叶县北。郾，今豫州郾城县也。定陵故城在今郾城西北。郾音于建反。多得牛马财物，谷数十万斛，转以馈宛下。莽闻阜、赐死，汉帝立，大惧，遣大司徒王寻、大司空王邑王莽时哀章所献《金匮图》有王寻姓名。王邑，王商子，于莽为从父兄弟也。将兵百万，其甲士四十二万人，五月，到颍川，复与严尤、陈茂合。颍川，郡，今洛州阳翟县也。初，光武为舂陵侯家讼逋租于尤，尤见而奇之。逋，违也。舂陵侯敞即光武季父也。《东观记》曰：“为季父故舂陵侯诣大司马府，讼地皇元年十二月壬寅前租二万六千斛，槁焒钱若干万。时宛人朱福亦为舅讼租于尤，尤止车独与上语，不视福。上归，戏福曰：‘严公宁视卿邪？’”及是时，城中出降尤者言光武不取财物，但会兵计策。尤笑曰：“是美须眉者邪？何为乃如是！”

		 

		初，王莽征天下能为兵法者六十三家数百人，并以为军吏；选练武卫，招募猛士，《说文》曰：“募，广求之也。”旌旗辎重，千里不绝。《周礼》曰：“析羽为旌，熊虎为旗。”辎，车名。《释名》曰：“辎，厕也。谓军粮什物杂厕载之。以其累重，故称辎重。”重音直用反。时有长人巨无霸，王莽连率韩博上言：“有奇士，长一丈，大十围，自谓巨无霸，出于蓬莱东南，五城西北，昭如海滨，轺车不能载，三马不能胜，卧则枕鼓，以铁箸食。”见《前书》。长一丈，大十围，以为垒尉；郑玄注周礼云：“军壁曰垒。”崔瑗《中垒校尉箴》曰：“堂堂黄帝，设为垒壁。”尉者主垒壁之事。又驱诸猛兽“猛”或作“犷”。犷，猛蝄也，音古猛反。虎豹犀象之属，以助威武。自秦、汉出师之盛，未尝有也。光武将数千兵，徼之于阳关。聚名也。郦元《水经注》曰：“颍水东南经阳关聚，聚夹颍水相对。”在今洛州阳翟县西北。诸将见寻、邑兵盛，反走，驰入昆阳，皆惶怖，忧念妻孥，孥，子也。欲散归诸城。光武议曰：“今兵谷既少，而外寇强大，并力御之，功庶可立；如欲分散，埶无俱全。且宛城未拔，谓伯升围之未拔也。不能相救，昆阳即破，一日之闲，诸部亦灭矣。今不同心胆共举功名，反欲守妻子财物邪？”诸将怒曰：“刘将军何敢如是！”光武笑而起。会候骑还，言大兵且至城北，军陈数百里，不见其后。诸将遽相谓曰：“更请刘将军计之。”光武复为图画成败。诸将忧迫，皆曰“诺”。时城中唯有八九千人，光武乃使成国上公王凤、廷尉大将军王常留守，夜自与骠骑大将军宗佻、骠骑大将军，武帝置，自霍去病始。佻音太尧反。五威将军李轶等十三骑，王莽置五威将军，其衣服依五方之色，以威天下。李轶初起，犹假以为号。出城南门，于外收兵。时莽军到城下者且十万，光武几不得出。几音祈。既至郾、定陵，悉发诸营兵，而诸将贪惜财货，欲分留守之。光武曰：“今若破敌，珍宝万倍，宝，古“宝”字。大功可成；如为所败，首领无余，何财物之有！”众乃从。

		 

		严尤说王邑曰：“昆阳城小而坚，今假号者在宛，亟进大兵，亟，急也，音纪力反。彼必奔走；宛败，昆阳自服。”邑曰：“吾昔以虎牙将军围翟义，坐不生得，以见责让。翟义字文仲，方进少子，为东郡太守。王莽居摄，义心恶之，乃立东平王云子信为天子，义自号柱天大将军，以诛莽。莽乃使孙建、王邑等将兵击义，破之。义亡，自杀，故坐不生得。坐音才卧反。见《前书》。今将百万之众，遇城而不能下，何谓邪？”“遇”或为“过”。遂围之数十重，列营百数，云车十余丈，云车即楼车，称云，言其高也，升之以望敌，犹墨子云“公输般为云梯之械”。瞰临城中，俯视曰瞰，音苦暂反。旗帜蔽野，广雅曰：“帜，幡也，音炽。”埃尘连天，钲鼓之声闻数百里。《说文》曰：“钲，铙也，似铃。”或为地道，冲輣橦城。冲，橦车也。《诗》曰：“临冲闲闲。”许慎曰：“輣，楼车也。”輣音步耕反。积弩乱发，矢下如雨，城中负户而汲。王凤等乞降，不许。寻、邑自以为功在漏刻，意气甚逸。夜有流星坠营中，昼有云如坏山，当营而陨，不及地尺而散，吏士皆厌伏。续汉志曰：“云如坏山，谓营头之星也。《占》曰：‘营头之所坠，其下覆军杀将，血流千里。’”厌音一叶反。

		 

		六月己卯，光武遂与营部俱进，自将步骑千余，前去大军四五里而陈。寻、邑亦遣兵数千合战。光武奔之，斩首数十。秦法，斩首一，赐爵一级，故因谓斩首为级。诸部喜曰：“刘将军平生见小敌怯，今见大敌勇，甚可怪也，且复居前。请助将军！”光武复进，寻、邑兵却，诸部共乘之，斩首数百千级。连胜，遂前。时伯升拔宛已三日，而光武尚未知，乃伪使持书报城中，云“宛下兵到”，而阳墯其书。寻、邑得之，不甏喜。喜音许记反。诸将既经累捷，胆气益壮，无不一当百。光武乃与敢死者三千人，从城西水上冲其中坚，敢死谓果敢而死者。凡军事，中军将最尊，居中以坚锐自辅，故曰中坚也。寻、邑陈乱，乘锐崩之，遂杀王寻。城中亦鼓噪而出，中外合埶，震呼动天地，莽兵大溃，走者相腾践，奔殪百余里闲。殪，仆也，音于计反。或作“噎”。会大雷风，屋瓦皆飞，雨下如注，滍川盛溢，《水经》曰，滍水出南阳鲁阳县西尧山，东南经昆阳城北，东入汝。滍音直理反。虎豹皆股战，士卒争赴，溺死者以万数，水为不流。数过于万，故以万为数。王邑、严尤、陈茂轻骑乘死人度水逃去。尽获其军实辎重，车甲珍宝，不可胜算，举之连月不尽，或燔烧其余。

		 

		光武因复徇下颍阳。县名，属颍川郡，故城在今许州。会伯升为更始所害，光武自父城驰诣宛谢。父城，县，古应国也，属颍川郡，故城在今许州叶县东北。以伯升见害，心不自安，故谢。司徒官属迎吊光武，光武难交私语，深引过而已。未尝自伐昆阳之功，又不敢为伯升服丧，饮食言笑如平常。更始以是惭，拜光武为破虏大将军，封武信侯。

		 

		九月庚戌，三辅豪桀共诛王莽，传首诣宛。三辅谓京兆、左冯翊、右扶风，共在长安中，分领诸县。《淮南子》曰：“智过百人谓之豪。”《白虎通》云：“贤万人曰杰。”时城中少年子弟张鱼等攻莽于渐台，商人杜吴杀莽，校尉公宾就斩莽首，将军申屠建等传莽首诣宛。

		 

		更始将北都洛阳，以光武行司隶校尉，使前整修宫府。《前书》曰，司隶校尉本周官，武帝初置，持节，从中都官徒千二百人，督大奸猾。后罢其兵，察三辅、三河、弘农。秩二千石。《音义》云：“以掌徒隶而巡察，故曰司隶。”于是置僚属，作文移，《东观记》曰“文书移与属县”也。从事司察，一如旧章。续汉书曰：“司隶置从事史十二人，秩皆百石，主督促文书，察举非法。”时三辅吏士东迎更始，见诸将过，皆冠帻，《汉官仪》曰：“帻者，古之卑贱不冠者之所服也。”《方言》曰：“覆髻谓之帻，或谓之承露。”而服妇人衣，诸于绣镼，《前书》音义曰：“诸于，大掖衣也，如妇人之筜衣。”字书无“镼”字，续汉书作“?”，音其物反。杨雄《方言》曰：“襜褕，其短者，自关之西谓之??。”郭璞注云：“俗名?掖。”据此，即是诸于上加绣?，如今之半臂也。或“绣”下有“拥”字。莫不笑之，或有畏而走者。续汉志曰：“时知者见之，以为服之不中，身之灾也，乃奔入边郡避之。是服妖也。其后更始遂为赤眉所杀。”及见司隶僚属，皆欢喜不自胜。老吏或垂涕曰：“不图今日复见汉官威仪！”由是识者皆属心焉。

		 

		及更始至洛阳，乃遣光武以破虏将军行大司马事。十月，持节北度河，《汉官仪》曰：“太尉，秦官也，武帝更名大司马。”节，所以为信也，以竹为之，柄长八尺，以旄牛尾为其眊三重。冯衍与田邑书曰：“今以一节之任，建三军之威，岂特宠其八尺之竹，牦牛之尾哉！”续汉志曰：“更始时，南方有童谣云：‘谐不谐，在赤眉；得不得，在河北。’后更始为赤眉所杀，是不谐也；光武由河北而兴，是得之也。”镇慰州郡。所到部县，辄见二千石、长吏、三老、官属，下至佐史，二千石谓郡守也。长吏谓县令长及丞尉也。三老者，乡官也。高祖置。《前书》曰：“举人年五十已上，有修行能帅众者，置以为三老，每乡一人；择乡三老为县三老，与令长丞尉以事相教，复其徭戍。”续汉志曰“每刺史皆有从事史、假佐，每县各置诸曹掾史”也。考察黜陟，如州牧行部事。汉初遣丞相史分刺州，武帝改置刺史，察州，秩六百石。成帝更名牧，秩二千石。《汉官典仪》曰“刺史行郡国，省察政教，黜陟能不，断理冤狱”也。辄平遣囚徒，除王莽苛政，《说文》曰：“苛，小草也。”言政令繁细。礼记曰：“苛政猛于虎。”复汉官名。吏人喜悦，争持牛酒迎劳。

		 

		进至邯郸，县名，属赵国，今洺州县也。《前书》音义：“邯，山名；郸，尽也。邯山至此而尽。城郭字皆从邑，因以名焉。”故赵缪王子林缪王，景帝七代孙，名元。《前书》曰，元坐杀人，为大鸿胪所奏。谥曰缪，音谬。《东观记》“林”作“临”字。说光武曰：“赤眉今在河东，但决水灌之，百万之众可使为鱼。”赤眉贼帅樊崇等恐其众与王莽兵乱，皆朱其眉以相别，故曰赤眉。续汉书曰：“是时上平河北，过邯郸，林进见，言赤眉可破。上问其故，对曰：‘河水从列人北流；如决河水灌之，皆可令为鱼。’上不然之。”列人，县，故城在今洺州肥乡县东北。光武不答，去之真定。县名，属真定国，今恒州县也。林于是乃诈以卜者王郎为成帝子子舆，《前书》曰，立国将军孙建奏云“不知何一男子遮臣车前，自称汉氏刘子舆，成帝下妻子也，刘氏当复”。故郎因而称之。十二月，立郎为天子，都邯郸，遂遣使者降下郡国。

		 

		二年正月，光武以王郎新盛，乃北徇蓟。县名，属涿郡，今幽州县也。本字从“契”从“邑”，见《说文》。王郎移檄购光武十万户，《说文》曰：“檄，以木简为书，长尺二寸。谓之檄，以征召也。”又曰：“以财有所求曰购。”魏武奏事曰：“若有急，即插以鸡羽，谓之羽檄。”而故广阳王子刘接广阳王名嘉，武帝五代孙。起兵蓟中以应郎，城内扰乱，转相惊恐，言邯郸使者方到，二千石以下皆出迎。于是光武趣驾南辕，趣，急也，读曰促。晨夜不敢入城邑，舍食道傍。至饶阳，县名，属安平国，在饶河之阳，故城在今瀛州饶阳县东北。官属皆乏食。光武乃自称邯郸使者，入传舍。客馆也。传音知恋反，下同。传吏方进食，从者饥，争夺之。传吏疑其伪，乃椎鼓数十通，椎音直追反。绐言邯郸将军至，绐，言欺诳也，音殆。官属皆失色。光武升车欲驰；既而惧不免，徐还坐，曰：“请邯郸将军入。”久乃驾去。传中人遥语门者闭之。门长曰：“天下讵可知，而闭长者乎？”遂得南出。晨夜兼行，蒙犯霜雪，蒙，冒也。天时寒，面皆破裂。至呼沱河，《山海经》云：“太戏之山，滹沱之水出焉。”在今代州繁畤县东，流经定州深泽县东南，即光武所度处，今俗犹谓之危度口。臣贤案：呼沱河旧在饶阳南，至魏太祖曹操因饶河故渎决，令北注新沟水，所以今在饶阳县北。无船，适遇冰合，得过，续汉书曰：“时冰滑马僵，乃各以囊盛沙，布冰上度焉。”未毕数车而陷。进至下博城西，下博，县，属信都国。在博水之下，故曰下博。故城在今冀州下博县南。遑惑不知所之。有白衣老父在道旁，老父盖神人也，今下博县西犹有祠堂。指曰：“努力！信都郡为长安守，去此八十里。”信都郡，今冀州也。光武即驰赴之，信都太守任光开门出迎。世祖因发旁县，得四千人，先击堂阳、贳县，皆降之。堂阳及贳并属钜鹿郡。堂阳在堂水之阳，今冀州县，故城在今冀州鹿城县西南。贳音时夜反。王莽和成卒正邳彤亦举郡降。《东观记》曰：“王莽分钜鹿为和成郡。”卒正，职如太守。又昌城人刘植，宋子人耿纯，昌城，县，属信都国，故城在今冀州西北。宋子，县，属钜鹿郡，故城在今赵州平棘县北。各率宗亲子弟，据其县邑，以奉光武。于是北降下曲阳，县名，属钜鹿郡。常山郡有上曲阳，故此言下。众稍合，乐附者至有数万人。

		 

		复北击中山，中山，国，一名中人亭，故城在今定州唐县东北。张曜《中山记》曰：“城中有山，故曰中山。”拔卢奴。县名，属中山国，故城在今定州安喜县。《水经注》曰：“县有黑水故池，水黑曰卢，不流曰奴，因以为名。”所过发奔命兵，《前书》音义曰：“旧时郡国皆有材官、骑士，若有急难，权取骁勇者闻命奔赴，故谓之‘奔命’。”⑶移檄边部，共击邯郸，郡县还复响应。南击新市、真定、元氏、防子，皆下之，新市，县，属钜鹿郡，故城在今恒州东北。元氏、房子，属常山郡，并今赵州县也。防与房古字通用。因入赵界。

		 

		时王郎大将李育屯柏人，县名，属赵国，今邢州县，故城在县之西北。汉兵不知而进，前部偏将朱浮、邓禹为育所破，亡失辎重。光武在后闻之，收浮、禹散卒，与育战于郭门，大破之，尽得其所获。育还保城，攻之不下，于是引兵拔广阿。县名，属钜鹿郡，故城在今赵州象城县西北。会上谷太守耿况、渔阳太守彭宠上谷，郡，故城在今妫州怀戎县。渔阳，郡，在渔水之阳，今幽州县。各遣其将吴汉、寇恂等将突骑来助击王郎，突骑，言能冲突军阵。更始亦遣尚书仆射谢躬讨郎，《汉官仪》曰：“尚书四员，武帝置，成帝加一为五。有常侍曹尚书，主丞相御史事；二千石尚书，主刺史、二千石事；户曹尚书，主人庶上书事；主客尚书，主外国四夷事；成帝加三公尚书，主断狱事。仆射，秦官也。仆，主也。古者重武事，每官必有主射以督课之。”谢躬为尚书仆射。光武因大飨士卒，遂东围钜鹿。王郎守将王饶坚守，月余不下。郎遣将倪宏、刘奉倪音五兮反。率数万人救钜鹿，光武逆战于南编组□，县名，属钜鹿郡，故城在今邢州柏人县东北。《左传齐》国夏伐晋取栾，即其地也。其后南徙，故加“南”。今俗谓之伦城，声之转也。栾音力全反。斩首数千级。四月，进围邯郸，连战破之。五月甲辰，拔其城，诛王郎。收文书，得吏人与郎交关谤毁者数千章。光武不省，会诸将军烧之，曰：“令反侧子自安。”反侧，不安也。《诗·国风》曰：“展转反侧。”

		 

		更始遣侍御史持节立光武为萧王，萧，县，属沛郡，今徐州县也。续汉书曰：“更始使侍御史黄党封上为萧王。”悉令罢兵诣行在所。蔡邕《独断》曰：“天子以四海为家，故谓所居为行在所。”光武辞以河北未平，不就征。自是始贰于更始。贰，离异也。

		 

		是时长安政乱，四方背叛。梁王刘永擅命睢阳，县名，属梁郡，今宋州也。擅，专也。公孙述称王巴蜀，蜀有巴郡，故总言之。李宪自立为淮南王，淮南，郡，今寿州也。秦丰自号楚黎王，习凿齿《襄阳记》曰：“秦丰，黎丘乡人。黎丘楚地，故称楚黎王。”黎丘故城在今襄州率道县北。张步起琅邪，郡名。有琅邪山，故城在今海州朐山县东北。董宪起东海，郡名，今海州县。延岑起汉中，郡名，故城在今梁州南郑县东北。田戎起夷陵，县名，属南郡。有夷山，故曰夷陵，今硖州县也，故城在今县西北。并置将帅，侵略郡县。又别号诸贼铜马、大肜、高湖、重连、铁胫、大抢、尤来、上江、青犊、五校、檀乡、五幡、五楼、富平、获索等，诸贼或以山川土地为名，或以军容强盛为号。铜马贼帅东山荒秃、上淮况等，大肜渠帅樊重，尤来渠帅樊崇，五校贼帅高扈，檀乡贼帅董次仲，五楼贼帅张文，富平贼帅徐少，获索贼帅古师郎等，并见《东观记》。各领部曲，续汉志曰：“大将军营有五部，部三校尉。部下有曲，曲有军候一人。”众合数百万人，所在寇掠。

		 

		光武将击之，先遣吴汉北发十郡兵。幽州牧苗曾不从，汉遂斩曾而发其众。秋，光武击铜马于鄡，县名，属钜鹿郡，故城在今冀州鹿城县东。鄡音苦尧反。《竹书纪年》曰：“卫鞅封于鄡。”臣贤案：下文云“吴汉将突骑来会清阳”，又“追至馆陶”，并与鄡相近。俗本多误作“邬”，而萧该音一古反，云属太原郡，臧竞音作鄢，一建反，云属襄阳郡，并误也。吴汉将突骑来会清阳。县名，属清河郡，今贝州县，故城在州西北。贼数挑战，挺身独战也，古谓之致师，见《左传》。挑音徒了反。光武坚营自守；有出卤掠者，辄击取之，卤与虏同。郭璞注《尔雅》曰：“掠，夺取也。”绝其粮道。积月余日，贼食尽，夜遁去，追至馆陶，大破之。馆陶，县，属魏郡，今魏州县。受降未尽，而高湖、重连从东南来，与铜马余众合，光武复与大战于蒲阳，悉破降之，封其渠帅为列侯。《前书》音义曰“蒲阳山，蒲水所出”，在今定州北平县西北。本或作“满阳”。渠，大也。《尚书》：“歼厥渠魁。”列侯即彻侯也。称列者，言见序列也。降者犹不自安，光武知其意，敕令各归营勒兵，乃自乘轻骑按行部陈。降者更相语曰：“萧王推赤心置人腹中，安得不投死乎！”投死犹言致死。由是皆服。悉将降人分配诸将，众遂数十万，故关西号光武为“铜马帝”。赤眉别帅与大肜、青犊十余万众在射犬，续汉志曰野王县有射犬聚，故城在今怀州武德县北也。光武进击，大破之，众皆散走。使吴汉、岑彭袭杀谢躬于邺。

		 

		青犊、赤眉贼入函谷关，攻更始。函谷，谷名，因谷以名关。旧在弘农湖城县西，《前书》杨仆为楼船将军，有功，耻居关外，武帝乃为徙于新安。故关在今洛州新安县之东。光武乃遣邓禹率六裨将引兵而西，以乘更始、赤眉之乱。时更始使大司马朱鲔、舞阴王李轶等屯洛阳，舞阴，县，属南阳郡，故城在今唐州沘阳县西北。光武亦令冯异守孟津以拒之。孔安国注《尚书》云：“孟，地名，在洛北，都道所凑，古今以为津。”《论衡》曰：“武王伐纣，八百诸侯同于此盟，故曰盟津。”俗名治戍津，今河阳县津也。

		 

		建武元年春正月，平陵人方望平陵，昭帝陵也，因以为县，故城在今咸阳县西北。立前孺子刘婴为天子，平帝崩，王莽立楚孝王孙广戚侯显子婴为孺子。莽篡位，废为定安公。更始遣丞相李松击斩之。

		 

		光武北击尤来、大抢、五幡于元氏，追至右北平，连破之。北平，县，属中山国，今易州永乐县也。臣贤案：东观记、续汉书并无“右”字，此加“右”，误也。营州西南别有右北平郡故城，非此地。又战于顺水北，郦元《水经注》云：“徐水经北平县故城北，光武追铜马、五幡，破之于顺水，即徐水之别名也。”在今易州。本或作“慎”者，误也。乘胜轻进，反为所败。贼追急，短兵接，短兵谓刀剑也。《楚辞》曰：“车错毂兮短兵接。”光武自投高岸，遇突骑王丰，下马授光武，光武抚其肩而上，顾笑谓耿弇曰：“几为虏嗤。”弇频射却贼，得免。士卒死者数千人，散兵归保范阳。县名，在范水之阳，属涿郡，故城在今易州易县东南。军中不见光武，或云已殁，《东观记》曰：“上已乘王丰小马先到矣，营门不觉。”诸将不知所为。吴汉曰：“卿曹努力！曹，辈也。王兄子在南阳，何忧无主？”兄子谓伯升子章及兴也。众恐惧，数日乃定。贼虽战胜，而素慑大威，慑，惧也，音之涉反。客主不相知，夜遂引去。大军复进至安次，县名，属勃海郡，今幽州县也，故城在县东。与战，破之，斩首三千余级。贼入渔阳，乃遣吴汉率耿弇、陈俊、马武等十二将军追战于潞东，潞，县名，属渔阳郡，今幽州县也。有潞水，因以为名。萧该《音义》云：“潞属上党。”臣贤案：潞与渔阳相接，言上党潞者非也。及平谷，大破灭之。平谷，县，属渔阳郡，故城在今潞县北。

		 

		朱鲔遣讨难将军苏茂攻温，今洛州县。冯异、寇恂与战，大破之，斩其将贾强。

		 

		于是诸将议上尊号。马武先进曰：“天下无主。如有圣人承敝而起，虽仲尼为相，孙子为将，犹恐无能有益。反水不收，后悔无及。言早当即尊位以定众心，今执谦退，失于事机也。孙子名武，吴王阖闾将，善用兵，有《兵法》十三篇。反音翻。大王虽执谦退，柰宗庙社稷何！宜且还蓟即尊位，乃议征伐。今此谁贼而驰骛击之乎？”谁谓未有主也。《前书》音义曰：“直骋曰驰，乱驰曰骛。”光武惊曰：“何将军出是言？可斩也！”武曰：“诸将尽然。”光武使出晓之，使晓谕诸将。乃引军还至蓟。

		 

		夏四月，公孙述自称天子。

		 

		光武从蓟还，过范阳，命收葬吏士。至中山，诸将复上奏曰：“汉遭王莽，宗庙废绝，豪杰愤怒，兆人涂炭。《尚书》曰：“人坠涂炭。”孔安国注云：“若陷泥坠火，无救之者。”王与伯升首举义兵，更始因其资以据帝位，而不能奉承大统，败乱纲纪，盗贼日多，群生危蹙。蹙，迫也，音子六反。大王初征昆阳，王莽自溃；后拔邯郸，北州弭定；参分天下而有其二，跨州据土，带甲百万。言武力则莫之敢抗，论文德则无所与辞。臣闻帝王不可以久旷，天命不可以谦拒，惟大王以社稷为计，万姓为心。”光武又不听。

		 

		行到南平棘，县名，属常山郡，今赵州县，故城在县南。诸将复固请之。光武曰：“寇贼未平，四面受敌，何遽欲正号位乎？诸将且出。”耿纯进曰：“天下士大夫捐亲戚，弃土壤，从大王于矢石之闲者，其计固望其攀龙鳞，附凤翼，以成其所志耳。杨雄《法言》曰：“攀龙鳞，附凤翼，巽以扬之。”今功业即定，天人亦应，而大王留时逆众，不正号位，纯恐士大夫望绝计穷，则有去归之思，无为久自苦也。大众一散，难可复合。时不可留，众不可逆。”纯言甚诚切，光武深感，曰：“吾将思之。”

		 

		行至鄗，县名，今赵州高邑县也。鄗音火各反。光武先在长安时同舍生强华续汉书曰：“强华，颍川人也。”强音其两反。自关中奉《赤伏符》，曰“刘秀发兵捕不道，四夷云集龙斗野，四七之际火为主”。四七，二十八也。自高祖至光武初起，合二百二十八年，即四七之际也。汉火德，故火为主也。群臣因复奏曰：“受命之符，人应为大，谓强华奉《赤伏符》也。万里合信，不议同情，周之白鱼，曷足比焉？《尚书中候》曰“武王伐纣，度孟津，中流白鱼跃入王舟，长三尺，赤文有字，告以伐纣之意”也。今上无天子，海内淆乱，符瑞之应，昭然著闻，宜答天神，以塞群望。”光武于是命有司设坛场于鄗南千秋亭五成陌。坛谓筑土，场谓除地。秦法，十里一亭。南北为阡，东西为陌。其地在今赵州柏乡县。《水经注》曰，亭有石坛，坛有圭头碑，其阴云常山相陇西狄道冯龙所造。坛之东，枕道有两石翁仲，南北相对焉。

		 

		六月己未，即皇帝位。燔燎告天，天高不可达，故燔柴以祭之，庶高烟上通也。《尔雅》云：“祭天曰燔柴。”燔音烦。燎音力吊反。禋于六宗，精意以享谓之禋。续汉志：“平帝元始中，谓六宗为《易》卦六子之气，水、火、雷、风、山、泽也。光武中兴，遵而不改。至安帝即位。初改六宗为天地四方之宗，祠于洛阳之北，戌亥之地。”望于群神。山林川谷能兴致云雨者皆曰神。不可遍至，故望而祭之。《尚书》曰：“望于山川，遍于群神。”其祝文曰：“皇天上帝，后土神祇，眷顾降命，属秀黎元，为人父母，属音烛。秀不敢当。腢下百辟，不谋同辞，《诗·大雅》曰：“百辟卿士。”郑玄注云：“百辟，畿内诸侯也。”咸曰：‘王莽篡位，秀发愤兴兵，破王寻、王邑于昆阳，诛王郎、铜马于河北，平定天下，海内蒙恩。上当天地之心，下为元元所归。’元元谓黎庶也。元元由言喁喁，可矜怜之辞也。谶记曰：‘刘秀发兵捕不道，卯金修德为天子。’卯金，刘字也。《春秋演孔图》曰：“卯金刀，名为刘，赤帝后，次代周。”秀犹固辞，至于再，至于三。腢下佥曰：‘皇天大命，不可稽留。’敢不敬承。”于是建元为建武，大赦天下，改鄗为高邑。

		 

		是月，赤眉立刘盆子为天子。

		 

		甲子，前将军邓禹击更始定国公王匡于安邑，大破之，安邑，县，属河东郡，今蒲州县也。斩其将刘均。

		 

		秋七月辛未，拜前将军邓禹为大司徒。丁丑，以野王令王梁为大司空。野王，县，属河内郡，故城在今怀州。时据《赤伏符》文，故从县宰而超拜之，事具《梁传》。壬午，以大将军吴汉为大司马，偏将军景丹为骠骑大将军，大将军耿弇为建威大将军，偏将军盖延为虎牙大将军，偏将军朱祐为建义大将军，中坚将军杜茂为大将军。

		 

		时宗室刘茂自号“厌新将军”，王莽号新室，言欲厌胜之。率众降，封为中山王。

		 

		己亥，幸怀。县名，属河内郡，故城在今怀州武陟县西。天子所行必有恩幸，故称幸。遣耿弇率强弩将军陈俊军五社津，《水经注》曰：“巩县北有五社津，一名土社津。有山临河，其下有穴，潜通淮浦。有渚，谓之鲔渚。”《吕览》云“武王伐纣至鲔水”，即此地。备荥阳以东。使吴汉率朱祐及廷尉岑彭、《前书》“廷尉，秦官”也。听狱必质于朝廷，与众共之。尉，平也，故称廷尉。执金吾贾复、《前书》曰：“中尉，秦官，武帝改为执金吾。”吾，御也，掌执兵革以御非常。扬化将军坚镡等十一将军镡音徒南反。围朱鲔于洛阳。

		 

		八月壬子，祭社稷。癸丑，祠高祖、太宗、世宗于怀宫。进幸河阳。更始廪丘王田立降。廪丘，县，属东郡，故城在今濮州雷泽县北也。

		 

		九月，赤眉入长安，更始奔高陵。辛未，诏曰：《汉制度》曰：“帝之下书有四：一曰策书，二曰制书，三曰诏书，四曰诫敕。策书者，编简也，其制长二尺，短者半之，篆书，起年月日，称皇帝，以命诸侯王。三公以罪免亦赐策，而以隶书，用尺一木，两行，唯此为异也。制书者，帝者制度之命，其文曰制诏三公，皆玺封，尚书令印重封，露布州郡也。诏书者，诏，告也，其文曰告某官云云，如故事。诫敕者，谓敕刺史、太守，其文曰有诏敕某官。它皆仿此。”“更始破败，弃城逃走，妻子裸袒，流冗道路。冗音人勇反。冗，散也。朕甚愍之。今封更始为淮阳王。淮阳，郡，故城在今陈州宛丘县西南。吏人敢有贼害者，罪同大逆。”

		 

		甲申，以前密令卓茂为太傅。高密，县，属高密国，今密州县，故城在今县之西南。卓以平帝时为密令，故曰“前”。

		 

		辛卯，朱鲔举城降。

		 

		冬十月癸丑，车驾入洛阳，幸南宫却非殿，遂定都焉。蔡质《汉典职仪》曰：“南宫至北宫，中央作大屋，复道，三道行，天子从中道，从官夹左右，十步一卫。两宫相去七里。”又《洛阳宫阁名》有却非殿。臣贤案：俗本或作“御北殿”者，误。

		 

		遣岑彭击荆州群贼。

		 

		十一月甲午，幸怀。

		 

		刘永自称天子。

		 

		十二月丙戌，至自怀。

		 

		赤眉杀更始，而隗嚣据陇右，卢芳起安定。郡名，今泾州县。破虏大将军叔寿击五校贼于曲梁，战殁。曲梁属广平国，今洺州县也。

		 

		二年春正月甲子朔，日有食之。续汉志曰：“在危八度。虚、危，齐地。贼张步拥兵据齐，至五年乃破。”大司马吴汉率九将军击檀乡贼于邺东，大破降之。庚辰，封功臣皆为列侯，大国四县，余各有差。下诏曰：“人情得足，苦于放纵，快须臾之欲，忘慎罚之义。《尚书》曰：“罔不明德慎罚，亦克用劝。”孔安国注云“慎刑罚，亦能用劝善”也。惟诸将业远功大，诚欲传于无穷，宜如临深渊，如履薄冰，战战栗栗，日慎一日。《太公金匮》曰：“黄帝居人上，惴惴若临深渊；舜居人上，矜矜如履薄冰；禹居人上，栗栗如不满日。敬胜怠则吉，义胜欲则昌，日慎一日，寿终无殃。”其显效未酬，名籍未立者，大鸿胪趣上，续汉志曰：“大鸿胪，卿一人，中二千石，掌诸王入朝及拜诸侯封者。”趣音促。朕将差而录之。”博士丁恭议曰：“古帝王封诸侯不过百里，《史记》太史公曰：“武王、成、康所封数百，而同姓五十，地不过百里。”故利以建侯，取法于雷，《易屯》卦《震》下《坎》上，《震》为雷，初九曰“利建侯”，又曰“震惊百里”，故封诸侯地方百里，以法雷也。强干弱枝，所以为治也。今封诸侯四县，不合法制。”帝曰：“古之亡国，皆以无道，未尝闻功臣地多而灭亡者。”乃遣谒者即授印绶，《前书》曰：“谒者，秦官，掌宾赞受事，员七十人，秩比六百石。”中兴但三十人。蔡质《汉典职仪》曰：“皆选仪容端正，任奉使者。”《前书》曰：“诸侯王，金玺盭绶。列侯，金印紫绶。”盭音戾，草名也。似艾，可染绿，因以名绶也。策曰：“在上不骄，高而不危；制节谨度，满而不溢。敬之戒之。传尔子孙，长为汉藩。”藩，屏也。言建诸侯所以为国之藩蔽也。《诗·大雅》曰：“四国于藩。”

		 

		壬午，更始复汉将军邓晔、辅汉将军于匡降，皆复爵位。

		 

		壬子，起高庙，建社稷于洛阳，立郊兆于城南，始正火德，色尚赤。《汉礼制度》曰：“人君之居，前有朝，后有寝。终则制庙以象朝，后制寝以象寝。光武都洛阳，乃合高祖以下至平帝为一庙，藏十一帝主于其中。元帝次当第八，光武第九，故立元帝为祖庙，后遵而不改。”续汉志曰：“立社稷于洛阳，在宗庙之右，皆方坛，四面及中各依方色，无屋，有墙门而已。”《白虎通》曰：“天子之坛方五丈，诸侯之坛半天子之坛。社者，土也，人非土不立，非谷不食，故封土立社，示有土也。稷者，五谷之长，得阴阳中和之气，故祭之也。”续汉书曰：“制郊兆于洛阳城南七里，为坛，八陛，中又为重坛，天地位皆在坛上。其外坛上为五帝位，青帝位在甲寅，赤帝位在丙巳，黄帝位在丁未，白帝位在庚申，黑帝位在壬亥。其外为壝，重营皆紫，以象紫宫。营有通道以为门，日月在营内南道，日在东，月在西。北斗在北道之西。外营、中营凡千五百一十四神，高皇帝配食焉。北郊在洛阳城北四里，方坛，四陛。地祇位南面，西上；高皇后配，西面，皆在坛上；地理腢后从食，皆在坛下；中岳在末；四岳各依其方，淮、海俱在东，河在西，济在北，江在南，余山川各如其方。”汉初土德，色尚黄，至此始明火德，徽帜尚赤，服色于是乃正。

		 

		是月，赤眉焚西京宫室，发掘园陵，园谓茔域，陵谓山坟。寇掠关中。大司徒邓禹入长安，遣府掾奉十一帝神主，纳于高庙。《汉官仪》曰：“司徒府掾属三十一人，秩千石。”十一帝谓高祖至平帝。神主，以木为之，方尺二寸，穿中央，达四方。天子主长尺二寸，诸侯主长一尺，虞主用桑。练主用栗。韂宏《旧汉仪》曰：“已葬，收主，为木函，藏庙太室中西壁坎中，去地六尺一寸，祭则立主于坎下。”

		 

		真定王杨、临邑侯让谋反，杨，景帝七代孙。让即杨弟。遣前将军耿纯诛之。

		 

		二月己酉，幸修武。县名，属河内郡，本殷之宁邑。《韩诗外传》曰：“武王伐纣，勒兵于宁，改曰修武。”今怀州县也。

		 

		大司空王梁免。壬子，乙太中大夫宋弘为大司空。

		 

		遣骠骑大将军景丹率征虏将军祭遵等二将军击弘农贼，破之，因遣祭遵围蛮中贼张满。蛮中，聚名，故戎蛮子国，在今汝州西南，俗谓之麻城。

		 

		渔阳太守彭宠反，攻幽州牧朱浮于蓟。

		 

		延岑自称武安王于汉中。

		 

		辛卯，至自修武。

		 

		三月乙未，大赦天下，诏曰：“顷狱多冤人，用刑深刻，朕甚愍之。孔子云：‘刑罚不中，则民无所措手足。’《论语》之文。其与中二千石、诸大夫、博士、议郎议省刑法。”

		 

		遣执金吾贾复率二将军击更始郾王尹遵，破降之。“遵”或作“尊”。

		 

		骁骑将军刘植击密贼，战殁。密，县，属河南郡，今洛州县。

		 

		遣虎牙大将军盖延率四将军伐刘永。夏四月，围永于睢阳。更始将苏茂杀淮阳太守潘蹇而附刘永。

		 

		甲午，封叔父良为广阳王，兄子章为太原王，章弟兴为鲁王，舂陵侯嫡子祉为城阳王。城阳，国，故城在今沂州临沂县南。

		 

		五月庚辰，封更始元氏王歙为泗水王，泗水，国，今兖州县也。故真定王杨子得为真定王，周后姬常为周承休公。武帝封周后姬嘉为周子南君，成帝封姬延为周承休公，常即延之后。承休所封，故城在今汝州东北。

		 

		癸未，诏曰：“民有嫁妻卖子欲归父母者，恣听之。敢拘执，论如律。”

		 

		六月戊戌，立贵人郭氏为皇后，子强为皇太子，大赦天下。增郎、谒者、从官秩各一等。《前书》曰：“郎官掌守门户，出充车骑。有议郎、中郎、侍郎、郎中，秩六百石已下。”丙午，封宗子刘终为淄川王。淄川，国，今淄州县。

		 

		秋八月，帝自将征五校。丙辰，幸内黄，县名，属魏郡，今相州县。大破五校于羛阳，降之。羛阳，聚名，属魏郡，故城在今相州尧城县东。诸本有作“茀”者，误也。《左传》云：“晋荀盈如齐逆女，还，卒於戏阳。”杜预注云：“内黄县北有戏阳城。”戏与羛同，音许宜反。

		 

		遣游击将军邓隆救朱浮，与彭宠战于潞，隆军败绩。

		 

		盖延拔睢阳，刘永奔谯。今亳州县。

		 

		破虏将军邓奉据淯阳反。

		 

		九月壬戌，至自内黄。

		 

		骠骑大将军景丹薨。

		 

		延岑大破赤眉于杜陵。县名，属京兆，周之杜伯国，在今万年县东南。

		 

		关中饥，民相食。

		 

		冬十一月，以廷尉岑彭为征南大将军，率八将军讨邓奉于堵乡。《水经注》曰：“堵水南经小堵乡。”在今唐州方城县。堵音者。

		 

		铜马、青犊、尤来余贼共立孙登为天子于上郡。《春秋保干图》曰：“贼臣起，名孙登，巧用法，多技方。”盖立以应之。上郡故城在今泾州上县东南。登将乐玄杀登，以其众五万余人降。

		 

		遣偏将军冯异代邓禹伐赤眉。

		 

		使太中大夫伏隆持节安辑青徐二州，招张步降之。《尔雅》曰：“辑，和也。”音集。

		 

		十二月戊午，诏曰：“惟宗室列侯为王莽所废，先灵无所依归，朕甚愍之。其并复故国。若侯身已殁，属所上其子孙见名尚书，封拜。”属所谓侯子孙所属之郡县也。录其见名上于尚书，封拜之。

		 

		是岁，盖延等大破刘永于沛西。沛，今徐州县也。初，王莽末，天下旱蝗，黄金一斤易粟一斛；至是野谷旅生，旅，寄也。不因播种而生，故曰旅。今字书作“稆”，音吕，古字通。麻菽尤盛，野蚕成茧，被于山阜，人收其利焉。

		 

		三年春正月甲子，以偏将军冯异为征西大将军，杜茂为骠骑大将军，大司徒邓禹及冯异与赤眉战于回溪，溪名也，俗名回坑，在今洛州永宁县东。禹、异败绩。

		 

		征虏将军祭遵破蛮中，斩张满。

		 

		辛巳，立皇考南顿君已上四庙。

		 

		壬午，大赦天下。

		 

		闰月乙巳，大司徒邓禹免。

		 

		冯异与赤眉战于崤底，大破之，崤，山名；底，阪也。一名嵚岑山，在今洛州永宁县西北。余众南向宜阳，县名，属弘农郡，韩国都也，故城在今洛州福昌县东韩城是也。帝自将征之。己亥，幸宜阳。甲辰，亲勒六军，大陈戎马，大司马吴汉精卒当前，中军次之，骁骑、武卫分陈左右。赤眉望见震怖，遣使乞降。丙午，赤眉君臣面缚，面，偝也。谓反偝而缚之。奉高皇帝玺绶，蔡邕《独断》曰：“皇帝六玺，皆玉螭虎纽，文曰‘皇帝行玺’、‘皇帝之玺’、‘皇帝信玺’、‘天子行玺’、‘天子之玺’、‘天子信玺’，皆以武都紫泥封之。”《玉玺谱》曰：“传国玺是秦始皇初定天下所刻，其玉出蓝田山，丞相李斯所书，其文曰‘受命于天，既寿永昌’。高祖至霸上，秦王子婴献之。至王莽篡位，就元后求玺，不与，以威逼之，乃出玺投地。玺上螭一角缺。及莽败，李松持玺诣宛上更始；更始败，玺入赤眉；刘盆子既败，以奉光武。”诏以属城门校尉。《前书》曰“城门校尉，掌京师城门屯兵，秩比二千石”也。戊申，至自宜阳，己酉，诏曰：“群盗纵横，贼害元元，盆子窃尊号，乱惑天下。朕奋兵讨击，应时崩解，十余万众束手降服，先帝玺绶归之王府。斯皆祖宗之灵，士人之力，朕曷足以享斯哉！享，当也。其择吉日祠高庙，赐天下长子当为父后者爵，人一级。”

		 

		二月己未，祠高庙，受传国玺。

		 

		刘永立董宪为海西王，海西，县，属琅邪郡。张步为齐王。步杀光禄大夫伏隆而反。

		 

		幸怀。遣吴汉率二将军击青犊于轵西，大破降之。轵，县，属河内郡，故城在今洛州济源县东南。

		 

		三月壬寅，以大司徒司直伏湛为大司徒。续汉志曰：“光武即位，依武帝故事置司徒司直，建武十一年省。”

		 

		彭宠陷蓟城，宠自立为燕王。

		 

		帝自将征邓奉，幸堵阳。夏四月，大破邓奉于小长安，斩之。

		 

		冯异与延岑战于上林，破之。关中上林苑也。

		 

		吴汉率七将军与刘永将苏茂战于广乐，大破之。广乐地阙，今宋州虞城县有长乐故城，盖避隋炀帝讳。虎牙大将军盖延围刘永于睢阳。

		 

		五月己酉，车驾还宫。

		 

		乙卯晦，日有食之。续汉志曰：“日在柳十四度。柳，河南也。时樊崇谋作乱，其七月伏诛。”

		 

		六月壬戌，大赦天下。

		 

		耿弇与延岑战于穰，大破之。穰，县，属南阳郡，今邓州县。

		 

		秋七月，征南大将军岑彭率三将军伐秦丰，战于黎丘，大破之，获其将蔡宏。

		 

		庚辰，诏曰：“吏不满六百石，下至墨绶长、相，有罪先请。续汉志曰：“县大者置令一人，千石；其次置长，四百石；小者三百石。侯国之相亦如之。皆掌理人，并秦制。”男子八十以上，十岁以下，及妇人从坐者，自非不道，诏所名捕，皆不得系。诏书有名而特捕者。当验问者即就验。女徒雇山归家。”《前书》音义曰：“《令甲》：女子犯徒遣归家，每月出钱雇人于山伐木，名曰雇山。”

		 

		盖延拔睢阳，获刘永，而苏茂、周建立永子纡为梁王。

		 

		冬十月壬申，幸舂陵，祠园庙，因置酒旧宅，大会故人父老。光武旧宅在今随州枣阳县东南。宅南二里有白水焉，即张衡所谓“龙飞白水”也。十一月乙未，至自舂陵。

		 

		涿郡太守张丰反。涿郡故城在今幽州范阳县。

		 

		是岁，李宪自称天子。西州大将军隗嚣奉奏。时邓禹承制命嚣为西州大将军，专制凉州、朔方事。建义大将军朱祐率祭遵与延岑战于东阳，斩其将张成。东阳，聚名也，故城在今邓州南。临淮郡复有东阳县，非此地也。

		 

		四年春正月甲申，大赦天下。

		 

		二月壬子，幸怀。壬申，至自怀。

		 

		遣右将军邓禹率二将军与延岑战于武当，破之。武当，县，属南阳郡，有武当山，今均州县也。

		 

		夏四月丁巳，幸邺。己巳，进幸临平。县名，属钜鹿郡，故城在今定州鼓城县东南。

		 

		遣大司马吴汉击五校贼于箕山，大破之。吴汉传曰东郡箕山。

		 

		五月，进幸元氏。辛巳，进幸卢奴。

		 

		遣征虏将军祭遵率四将军讨张丰于涿郡，斩丰。

		 

		六月辛亥，车驾还宫。

		 

		七月丁亥，幸谯。遣捕虏将军马武、偏将军王霸围刘纡于垂惠。垂惠，聚名，在今亳州山桑县西北，一名礼城。

		 

		董宪将贲休以兰陵城降，宪围之。《前书》曰贲赫。贲音肥，今姓作奔音。兰陵，县，属东海郡，故城在今沂州丞县东。虎牙大将军盖延率平狄将军庞萌救贲休，不克，兰陵为宪所陷。

		 

		秋八月戊午，进幸寿春。今寿州县。

		 

		太中大夫徐恽擅杀临淮太守刘度，恽坐诛。

		 

		遣扬武将军马成率三将军伐李宪。九月，围宪于舒。县名，故城在今庐州庐江县西。

		 

		冬十月甲寅，车驾还宫。

		 

		太傅卓茂薨。

		 

		十一月丙申，幸宛。遣建义大将军朱祐率二将军围秦丰于黎丘。十二月丙寅，进幸黎丘。

		 

		是岁，征西大将军冯异与公孙述将程焉战于陈仓，破之。

		 

		五年春正月癸巳，车驾还宫。

		 

		二月丙午，大赦天下。

		 

		捕虏将军马武、偏将军王霸拔垂惠。

		 

		乙丑，幸魏郡。今相州也。

		 

		壬申，封殷后孔安为殷绍嘉公。成帝封孔吉为殷绍嘉公，安即吉之裔也。

		 

		彭宠为其苍头所杀，渔阳平。秦呼人为黔首。谓奴为苍头者，以别于良人也。

		 

		大司马吴汉率建威大将军耿弇击富平、获索贼于平原，大破降之。平原，郡，今德州县也。复遣耿弇率二将军讨张步。

		 

		三月癸未，徙广阳王良为赵王，始就国。

		 

		平狄将军庞萌反，杀楚郡太守孙萌而东附董宪。

		 

		遣征南大将军岑彭率二将军伐田戎于津乡，大破之。南郡有津乡，故城在今荆州江陵县东。

		 

		夏四月，旱，蝗。

		 

		河西大将军窦融始遣使贡献。

		 

		五月丙子，诏曰：“久旱伤麦，秋种未下，朕甚忧之。将残吏未胜，狱多冤结，元元愁恨，感动天气乎？其令中都官、三辅、郡、国出系囚，《前书》音义曰：“中都官谓京师诸官府也。国谓诸侯王国也。”罪非犯殊死一切勿案，殊死谓斩刑。殊，绝也。《左传》曰：“斩其木而弗殊。”一切谓权时，非久制也。并见《前书》音义。见徒免为庶人。务进柔良，退贪酷，各正厥事焉。”臣贤案：范晔《序例》云“帝纪略依《春秋》，唯孛彗、日食、地震书，余悉备于志”。流俗本于此下多有“甲申，白虹见，南北竟天”者，误。它皆放此。

		 

		六月，建义大将军祐拔黎丘，获秦丰；而庞萌、苏茂围桃城。任城国有桃聚，故城在今兖州任城县北。帝时幸蒙，县名，属梁国，故城在今宋州北。因自将征之。先理兵任城，乃进救桃城，大破萌等。

		 

		秋七月丁丑，幸沛，祠高原庙。《前书》音义曰：“原，再也。”谓已立庙，更立者为原。诏修复西京园陵。进幸湖陵，征董宪。湖陵，县，属山阳郡，故城在今兖州方与县东，一名湖陆。又幸蕃，县名，属鲁国，故城在今徐州滕县。蕃音皮。遂攻董宪于昌虑，大破之。昌虑，县，属东海郡，故城在今徐州滕县东南。古邾国之滥邑也。《左传》曰“邾庶其以滥来奔”，即此地。

		 

		八月己酉，进幸郯，县名，属东海郡，故城在今泗州下邳县东北。郯音谈。留吴汉攻刘纡、董宪等，车驾转徇彭城、下邳。吴汉拔郯，获刘纡，汉进围董宪、庞萌于朐。县名，属东海郡，故城在今海州朐山县西。音其于反。

		 

		冬十月，还，幸鲁，使大司空祠孔子。

		 

		耿弇等与张步战于临淄，大破之。临淄，今青州县帝幸临淄，进幸剧。县名，故城在今青州寿光县南，故纪国城也。张步斩苏茂以降，齐地平。

		 

		初起太学。陆机《洛阳记》曰：“太学在洛阳城故开阳门外，去宫八里，讲堂长十丈，广三丈。”车驾还宫，幸太学，赐博士弟子各有差。

		 

		十一月壬寅，大司徒伏湛免，尚书令侯霸为大司徒。

		 

		十二月，卢芳自称天子于九原。县名，属五原郡，故城在今胜州银成县。

		 

		西州大将军隗嚣遣子恂入侍。

		 

		交址牧邓让率七郡太守遣使奉贡。交址，郡，今交州县也。南滨大海。《舆地志》云：“其夷足大指开析，两足并立，指则相交。”址与趾同，古字通。应劭《汉官仪》曰：“始开北方，遂交于南，为子孙基址也。”七郡谓南海、苍梧、郁林、合浦、交址、九真、日南，并属交州，见续汉书。

		 

		诏复济阳二年徭役。济阳，县，故城在今曹州冤句县西南。皇考南顿君初为济阳令，以哀帝建平元年帝生于济阳宫，故复之。《前书》音义曰：“复谓除其赋役也。复音福。”

		 

		是岁，野谷渐少，田亩益广焉。