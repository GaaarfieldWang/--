班彪字叔皮，扶风安陵人也。祖况，成帝时为越骑校尉。父稚，哀帝时为广平太守。广平，郡，今洺州永年县也，隋室讳广改焉。

	 

	彪性沉重好古。年二十余，更始败，三辅大乱。时隗嚣拥众天水，彪乃避难从之。嚣问彪曰：“往者周亡，战国并争，天下分裂，数世然后定。意者从横之事复起于今乎？将承运迭兴，在于一人也？愿生试论之。”对曰：“周之废兴，与汉殊异。昔周爵五等，诸侯从政，本根既微，枝叶强大，故其末流有从横之事，埶数然也。汉承秦制，改立郡县，主有专己之威，臣无百年之柄。至于成帝，假借外家，外家谓王凤、王商等，并辅政领尚书事也。哀、平短祚，国嗣三绝，哀帝在位六年，平帝在位五年，故曰短祚。成、哀、平俱无子，是三绝也。故王氏擅朝，因窃号位。危自上起，伤不及下，成帝威权借于外家，是危自上起也。汉德无害于百姓，是伤不及下也。是以即真之后，天下莫不引领而叹。十余年闲，中外搔扰，远近俱发，假号云合，咸称刘氏，不谋同辞。谓王郎、卢芳等并诈称刘氏也。方今雄桀带州域者，皆无七国世业之资，而百姓讴吟，思仰汉德，已可知矣。”嚣曰：“生言周、汉之埶可也；至于但见愚人习识刘氏姓号之故，而谓汉家复兴，疏矣。昔秦失其鹿，刘季逐而羁之，时人复知汉乎？”《太公六韬》曰：“取天下如逐鹿，鹿得，天下共分其肉也。”

	 

	彪既疾嚣言，又伤时方艰，乃著《王命论》，以为汉德承尧，有灵命之符，王者兴祚，非诈力所致，欲以感之，而嚣终不寤，遂避河西。河西大将军窦融以为从事，深敬待之，接以师友之道。彪乃为融画策事汉，总西河以拒隗嚣。

	 

	及融征还京师，光武问曰：“所上章奏，谁与参之？”融对曰：“皆从事班彪所为。”帝雅闻彪才，因召入见，举司隶茂才，拜徐令，以病免。司隶举为茂才也。徐，县，属临淮郡。后数应三公之命，辄去。

	 

	彪既才高而好述作，遂专心史籍之闲。武帝时，司马迁著《史记》，自太初以后，阙而不录，太初，武帝年号。后好事者颇或缀集时事，然多鄙俗，不足以踵继其书。好事者谓杨雄、刘歆、阳城衡、褚少孙、史孝山之徒也。彪乃继采前史遗事，傍贯异闻，作后传数十篇，因斟酌前史而讥正得失。其略论曰：

	 

	唐虞三代，《诗·书》所及，世有史官，以司典籍，《礼记》曰：“动则左史书之，言则右史书之。”见于史籍者，夏太史终古、殷太史向挚、周太史儋也。见《吕氏春秋》。暨于诸侯，国自有史，《左传》，鲁季孙召外史掌恶臣。卫史华龙滑“曰我太史也。”楚有左史倚相。故《孟子》曰“楚之《梼杌》，晋之《乘》，鲁之《春秋》，其事一也”。乘者，兴于田赋乘马之事。《梼杌》者，嚚凶之类，兴于记恶之诫。《春秋》以二始举四时，以记万事，遂各因以为名，其记事一也。见赵岐《孟子》注。定哀之闲，鲁定公、哀公也。鲁君子左丘明论集其文，作《左氏传》三十篇，又撰异同，号曰《国语》，二十一篇，由是《乘》、《梼杌》之事遂闇，不行于时为闇也。其书今亡。而《左氏》、《国语》独章。又有记录黄帝以来至春秋时帝王公侯卿大夫，号曰《世本》，一十五篇。春秋之后，七国并争，秦并诸侯，则有《战国策》三十三篇。汉兴定天下，太中大夫陆贾记录时功，作《楚汉春秋》九篇。孝武之世，太史令司马迁采《左氏》、《国语》，删《世本》、《战国策》，据楚、汉列国时事，上自黄帝，下讫获麟，武帝太始二年，登陇首，获白麟，迁作《史记》，绝笔于此年也。作本纪、世家、列传、书、表凡百三十篇，而十篇缺焉。十篇谓迁殁之后，《亡景纪》、《武纪》、《礼书》、《乐书》、《兵书》、《将相年表》、《日者传》、《三王世家》、《龟策传》、《傅靳列传》。迁之所记，从汉元至武以绝，则其功也。至于采经摭传，分散百家之事，甚多疏略，不如其本，务欲以多闻广载为功，论议浅而不笃。其论术学，则崇黄老而薄《五经》；黄帝、《老子》，道家也。《五经》，儒家也。迁《序传》曰：“道家使人精神专一，动合无形，赡足万物。”此谓崇黄老也。又曰：“儒者博而寡要，劳而少功。”此为薄《五经》也。序货殖，则轻仁义而羞贫穷；《史记·货殖传序》曰：“家贫亲老，妻子软弱，岁时无以祭祀，饮食被服不足以自适，如此不惭耻，则无所比矣。无岩处奇士之行，而长贫贱，语仁义，亦足羞也。”道游侠，则贱守节而贵俗功：《史记·游侠传序》曰：“季次、原宪行君子之德，义不苟合当世，当世亦笑之。终身空室蓬户，褐衣疏食不餍。今游侠，其行虽不轨于正义，然其言必信，于行必果，已诺必诚，不爱其躯，赴士之厄，盖有足多者。今拘学或抱咫尺之义，久孤于世，岂若卑论齐俗，与世沉浮而取荣名哉！”此其大敝伤道，所以遇极刑之咎也。极刑谓迁被腐刑也。迁与任安书曰：“最下腐刑，极矣！”然善述序事理，辩而不华，质而不野，文质相称，盖良史之才也。诚令迁依《五经》之法言，同圣人之是非，意亦庶几矣。《易》曰：“颜氏之子，其殆庶几乎！”

	 

	夫百家之书，犹可法也。若《左氏》、《国语》、《世本》、《战国策》、《楚汉春秋》、《太史公书》，今之所以知古，后之所由观前，圣人之耳目也。司马迁序帝王则曰本纪，公侯传国则曰世家，卿士特起则曰列传。又进项羽、陈涉而黜淮南、衡山，谓迁著《项羽本纪》。又陈涉起于垄亩，数月被杀，无子孙相继，著为世家，淮南、衡山，汉室之王胤，当世家而编之列传，言进退之失也。细意委曲，条列不经。若迁之著作，采获古今，贯穿经传，至广博也。一人之精，文重思烦，故其书刊落不尽，尚有盈辞，多不齐一。刊，削也。谓削落繁芜，仍有不尽。若序司马相如，举郡县，著其字，至萧、曹、陈平之属，及董仲舒并时之人，不记其字，或县而不郡者，盖不暇也。《史记》“卫青者，平阳人也”，“张释之，堵阳人”，并不显郡之类也。今此后篇，慎核其事，整齐其文，不为世家，唯纪、传而已。传曰：“杀史见极，平易正直，《春秋》之义也。”

	 

	彪复辟司徒玉况府。玉音肃。时东宫初建，诸王国并开，建武二十三年玉况为司徒，十九年建明帝为太子，十七年封诸王。而官属未备，师保多阙。彪上言曰：

	 

	孔子称“性相近，习相远也”。见《论语》。贾谊以为“习与善人居，不能无为善，犹生长于齐，不能无齐言也。习与恶人居，不能无为恶，犹生长于楚，不能无楚言也”。贾谊上疏之辞。是以圣人审所与居，而戒慎所习。昔成王之为孺子，出则周公、邵公、太史佚，入则大颠、闳夭、南宫括、散宜生，左右前后，礼无违者，《左传》曰：“自郊劳至于赠贿，礼无违者。”故成王一日即位，天下旷然太平。是以《春秋》“爱子教以义方，不纳于邪。骄奢淫佚，所自邪也”。《左传》卫大夫石碏谏卫庄公之辞也。《诗》云：“诒厥孙谋，以宴翼子。”言武王之谋遗子孙也。《诗·大雅》也。诒，遗也。宴，安也。翼，敬也。言文王遗其孙以善谋，武王以安敬之道遗其子。子谓成王也。

	 

	汉兴，太宗使黾错导太子以法术，文帝时黾错为博士，上言曰：“人主所以显功扬名者，以知术数也。今皇太子所读书多矣，而未知术数。愿陛下择圣人之术以赐太子。”上善之，拜错为太子家令。贾谊教梁王以《诗·书》。贾谊为梁王太傅。梁王，文帝之少子，名揖，爱而好书，故令谊傅之。及至中宗，亦令刘向、王褒、萧望之、周堪之徒，以文章儒学保训东宫以下，中宗，宣帝也。时元帝为太子，宣帝使王褒、刘向、张子侨等之太子宫，娱侍太子朝夕读诵，萧望之为太傅，周堪为少傅。并见《前书》。莫不崇简其人，就成德器。今皇太子诸王，虽结发学问，修习礼乐，而傅相未值贤才，官属多阙旧典。宜博选名儒有威重明通政事者，以为太子太傅，东宫及诸王国，备置官属。又旧制，太子食汤沐十县，设周卫交戟，五日一朝，因坐东箱，省视膳食，其非朝日，使仆、中允旦旦请问而已，明不媟黩，广其敬也。《汉官仪》曰：“皇太子五日一至台，因坐东箱，省视膳食，以法制来太官尚食宰吏，其非朝日，使仆、中允旦旦请问，明不媟黩，所以广敬也。太子仆一人，秩千石；中允一人，四百石，主门卫徼巡。”

	 

	书奏，帝纳之。

	 

	后察司徒廉为望都长，吏民爱之。察，举也。司徒荐为廉。建武三十年，年五十二，卒官。所著赋、论、书、记、奏事合九篇。

	 

	二子：固，超。超别有传。

	 

	论曰：班彪以通儒上才，倾侧危乱之闲，行不逾方，《论语》孔子曰：“可谓仁之方。”郑玄注云：“方犹道也。”言不失正，仕不急进，贞不违人，敷文华以纬国典，守贱薄而无闷容。彼将以世运未弘，非所谓贱焉耻乎？何其守道恬淡之笃也！孔子曰：“邦有道，贫且贱焉耻也。”言彪当中兴之初，时运未泰，故不以贫贱为耻，何守道清静之固也！恬淡犹清静也。笃，固也。

	 

	固字孟坚。年九岁，能属文诵诗赋，及长，遂博贯载籍，九流百家之言，无不穷究。九流谓道、儒、墨、名、法、阴阳、农、杂、纵横。所学无常师，不为章句，举大义而已。性宽和容众，不以才能高人，诸儒以此慕之。《谢承书》曰：“固年十三，王充见之，拊其背谓彪曰：‘此儿必记汉事。’”

	 

	永平初，东平王苍以至戚为骠骑将军辅政，开东合，延英雄。时固始弱冠，奏记说苍曰：奏，进也。记，书也。《前书》待诏郑朋奏记于萧望之，奏记自朋始也。

	 

	将军以周、邵之德，立乎本朝，承休明之策，建威灵之号，号骠骑将军也。昔在周公，今也将军，《诗·书》所载，未有三此者也。唯苍与周公二人而已。传曰：“必有非常之人，然后有非常之事；有非常之事，然后有非常之功。”司马相如喻蜀之辞。固幸得生于清明之世，豫在视听之末，私以蝼蚁，窃观国政，蝼蚁谓细微也。诚美将军拥千载之任，蹑先圣之踪，千载谓自周公至明帝时千余载也。先圣谓周公也。体弘懿之姿，据高明之埶，博贯庶事，服膺《六蓺》，白黑简心，求善无猒，《淮南子》曰：“圣人见是非，若白黑之别于目。”《左传》曰“求善不猒”也。采择狂夫之言，不逆负薪之议。负薪，贱人也。《三略》曰“负新之诺，廊庙之言”也。窃见幕府新开，广延群俊，四方之士，颠倒衣裳。《诗》曰：“东方未明，颠倒衣裳。”言士争归之匆遽也。将军宜详唐、殷之举，察伊、皋之荐，尧举皋陶，汤举伊尹。令远近无偏，幽隐必达，期于总览贤才，收集明智，为国得人，以宁本朝。则将军养志和神，优游庙堂，光名宣于当世，遗烈著于无穷。

	 

	窃见故司空掾桓梁，宿儒盛名，冠德州里，七十从心，行不逾矩，《论语》孔子曰：“七十而纵心所欲，不逾矩。”言恣心之所为，皆闇合于法则。盖清庙之光晖，当世之俊彦也。《诗·周颂》曰：“於穆清庙，肃雍显相，济济多士，执文之德。”郑玄注曰：“显，光也。”言桓梁可参多士，助祭于清庙为光晖也。《尔雅》曰：“髦，俊也。”美士为彦。京兆祭酒晋冯，结发修身，白首无违，好古乐道，玄默自守，古人之美行，时俗所莫及。扶风掾李育，育字元春，见《儒林传》。经明行著，教授百人，客居杜陵，茅室土阶。京兆、扶风二郡更请，徒以家贫，数辞病去。温故知新，论议通明，廉清修洁，行能纯备，虽前世名儒，国家所器，韦、平、孔、翟，无以加焉。韦贤、平当、孔光、翟方进也。流俗本“平”字作“玄”，误。宜令考续，以参万事。京兆督邮郭基，孝行著于州里，经学称于师门，政务之绩，有绝异之效。如得及明时，秉事下僚，进有羽翮奋翔之用，退有杞梁一介之死。《说苑》曰：“赵简子游于西河而叹曰：‘安得贤士而与处焉？’舟人吉桑对曰：‘鸿鹄高飞，所恃者六翮也。背上之毛，腹下之毳，加之满把，飞不能为之益高。不知门下左右客千人，亦有六翮之用乎？将尽毛毳也？’”又曰“齐庄公攻莒，杞梁与华周进斗，坏军陷阵，三军不敢当。至莒城下，杀二十七人而死”也。凉州从事王雍，躬卞严之节，文之以术蓺，卞严，卞《庄子》也。新序曰：“卞《庄子》好勇，养母，战而三北，交游非之，国君辱之。《庄子》受命，颜色不变。及母死三年，齐与鲁战，《庄子》请从。至，见于将军曰：‘初独与母处，是以战而三北。今母没矣，请塞责。’遂赴敌而斗，获甲首而献，曰：‘夫三北，以养母也。吾闻之，节士不以辱生。’遂杀十人而死。”《论语》孔子曰：“卞庄子之勇，冉求之蓺，文之以礼乐。”凉州冠盖，未有宜先雍者也。古者周公一举则三方怨，曰“奚为而后己”。《孙卿子》曰：“周公东征，西国怨，曰：‘何独不来也！’南征而北国怨，曰：‘何独后我也！’”宜及府开，以慰远方。弘农功曹史殷肃，固集“殷”作“段”。达学洽闻，才能绝伦，诵《诗》三百，奉使专对。此六子者，皆有殊行绝才，德隆当世，如蒙征纳，以辅高明，此山梁之秋，夫子所为叹也。秋犹时也。《论语》孔子曰：“山梁雌雉，时哉！”昔卞和献宝，以离断趾，离，被也。断趾，刖足也。事见《韩子》。灵均纳忠，终于沉身，屈原字灵均，纳忠于楚，终不见信，自沈于汨罗之水而死。而和氏之璧，千载垂光，屈子之篇，万世归善。愿将军隆照微之明，信日昊之听，信音申。少屈威神，咨嗟下问，令尘埃之中，永无荆山、汨罗之恨。

	 

	苍纳之。

	 

	父彪卒，归乡里。固以彪所续前史未详，乃潜精研思，欲就其业。既而有人上书显宗，告固私改作国史者，有诏下郡，收固系京兆狱，尽取其家书。先是扶风人苏朗伪言图谶事，下狱死。固弟超恐固为郡所檄考，不能自明，乃驰诣阙上书，得召见，具言固所著述意，而郡亦上其书。显宗甚奇之，召诣校书部，《前书》固叙传曰：“永平中为郎，典校秘书。”除兰台令史，《汉官仪》曰：“兰台令史六人，秩百石，掌书劾奏。”与前睢阳令陈宗、长陵令尹敏、司隶从事孟异共成《世祖本纪》。迁为郎，典校秘书。固又撰功臣、平林、新市、公孙述事，作列传、载记二十八篇，奏之。帝乃复使终成前所著书。

	 

	固以为汉绍尧运，以建帝业，至于六世，史臣乃追述功德，六代谓武帝，史臣谓司马迁也。私作本纪，编于百王之末，厕于秦、项之列，《史记》起自黄帝，汉最居其末也。太初以后，阙而不录，故探撰前记，缀集所闻，以为《汉书》。起元高祖，终于孝平王莽之诛，十有二世，二百三十年，高、惠、吕后、文、景、武、昭、宣、元、成、哀、平十二代也。并王莽合二百三十年。综其行事，傍贯《五经》，上下洽通，为《春秋》考纪、表、志、传凡百篇。纪十二，表八，志十，列传七十，合百篇。《前书音义》曰：“《春秋》考纪谓帝纪也。言考核时事，具四时以立言，如《春秋》之经。”固自永平中始受诏，潜精积思二十余年，至建初中乃成。当世甚重其书，学者莫不讽诵焉。

	 

	自为郎后，遂见亲近。时京师修起宫室，浚缮城隍，而关中耆老犹望朝廷西顾。固感前世相如、寿王、东方之徒，造构文辞，终以讽劝，相如作《上林》、《子虚赋》，吾丘寿王作《士大夫论》及《骠骑将军颂》，东方朔作《客难》及《非有先生论》，其辞并以讽喻为主也。乃上两都赋，盛称洛邑制度之美，以折西宾淫侈之论。其辞曰：

	 

	有西都宾问于东都主人曰：中兴都洛阳，故以东都为主，而谓西都为宾也。“盖闻皇汉之初经营也，尝有意乎都河洛矣。辍而弗康，寔用西迁，作我上都。主人闻其故而睹其制乎？”皇，大也。《尚书》曰：“厥既得吉卜则经营。”高祖五年，刘敬说上都关中，上疑之。左右大臣皆山东人，多劝都洛阳，此为有意都河洛矣。张良曰：“洛阳其中小不过数百里，四面受敌，非用武之国。关中金城千里，天府之国也。”于是上即日西都关中，此为辍而弗康也。辍，止也。康，安也。主人曰：“未也。愿宾摅怀旧之蓄念，发思古之幽情，《广雅》曰摅，舒也。博我以皇道，弘我以汉京。”宾曰：“唯唯。”

	 

	汉之西都，在于雍州，寔曰长安。《前书音义》曰：“长安本秦之乡名，高祖都焉。”左据函谷、二崤之阻，表以太华、终南之山。函谷，关名也。《左传》曰“崤有二陵，其南陵夏后皋之墓，其北陵文王之所避风雨”，故曰二崤。太华，山也，《山海经》曰，华首之西六十里曰太华。终南，长安南山也。《诗》曰：“终南何有。”注云：“终南，周之名山中南也。”右界褒斜、陇首之险，带以洪河、泾、渭之川。褒斜，谷名，南口曰褒，北口曰斜，在今梁州。陇首，山名，在今秦州。洪，大也。华实之毛，则九州之上腴焉；防御之阻，则天下之奥区焉。华实之毛谓草木也。《左传》曰：“食土之毛。”《前书》曰：“秦地九州膏腴。”《尚书》雍州“厥田上上”。防御谓关禁也。杨雄《卫尉箴》曰：“设置山险，尽为防御。”奥，深也。言秦地险固，为天下深奥之区域。是故横被六合，三成帝畿，《前书音义》曰：“关西为横。”被犹及也。《吕氏春秋》曰：“神明通于六合。”高诱注云：“四方上下为六合。”《周礼》曰：“方千里曰王畿。”三成谓周、秦、汉并都之也。周以龙兴，秦以虎视。及至大汉受命而都之也，龙兴虎视，喻盛强也。孔安国《尚书序》曰：“汉室龙兴。”易曰：“虎视眈眈。”仰寤东井之精，俯协《河图》之灵，寤犹晓也。协，合也。高祖至霸上，五星聚于东井。又《河图》曰：“帝刘季，日角戴胜，斗匈龙股，长七尺八寸。昌光出轸，五星聚井，期之兴，天授图，地出道，予张兵钤刘季起。”东井，秦之分野，明汉当代秦都关中。奉春建策，留侯演成，奉春君，娄敬也。春者，四时之始。娄敬亦始建迁都之策，故以号焉。留侯，张良也。《苍颉篇》曰：“演者引也。”天人合应，以发皇明，乃眷西顾，寔惟作京。天谓五星聚东井也。人谓娄敬等进说也。皇明谓高祖也。西顾谓入关也。《诗》云：“乃眷西顾。”于是睎秦领，睋北阜，挟酆霸，据龙首。睎，望也，音希。睋，视也，音蛾。秦领在今蓝田东南。北阜即今三原县北有高阜，东西横亘者是也。丰水出鄠县南山丰谷。霸水出蓝田谷。《三秦记》曰：“龙首山六十里，头入渭水，尾达樊川。”在傍曰挟，在上曰据也。图皇基于亿载，度宏规而大起，肇自高而终平，世增饰以崇丽，历十二之延祚，故穷奢而极侈。肇，始也。始自高祖，终于平帝，为十二代也。建金城其万雉，呀周池而成渊，披三条之广路，立十二之通门。金城言坚固也。张良曰：“金城千里。”杜预注《左传》云：“方丈为堵，三堵为雉。”《字林》曰：“呀，大空也。”音火加反。《周礼》：“国方九里，旁三门。”每门有大路，故曰三条。郑玄注《周礼》云“天子城十二门，通十二子”也。内则街衢洞达，闾阎且千，九市开场，货别隧分，人不得顾，车不得旋，阗城溢郭，傍流百廛，红尘四合，烟云相连。《字林》曰：“闾，里门也。阎，里中门也。”且千，言多也。《汉宫阁疏》曰：“长安九市，其六在道西，三在道东。”隧，列肆道也。郑玄注《礼记》曰：“廛，市物邸舍也。”于是既庶且富，娱乐无疆，都人士女，殊异乎五方，游士拟于公侯，列肆侈于姬、姜。《论语》：“子适卫，冉有仆。子曰：‘庶矣哉！’冉有曰：‘既庶矣，又何加焉？’曰：‘富之。’”《诗·周颂》云：“惠我无疆。”疆，境也。《诗·小雅》曰：“彼都人士。”毛苌注云：“城郭之域曰都。”五方谓四方及中央也。《前书》曰：“秦地五方杂错。”郑玄注《周礼》曰：“肆，市中陈物处也。”杜元凯注《左传》云“姬、姜大国之女”也。乡曲豪俊游侠之雄，节慕原、尝，名亚春、陵，连交合众，众骛乎其中。豪俊游侠谓朱家、郭解、原涉之类也。原、尝谓平原君赵胜、孟尝君田文也，春、陵谓春申君黄歇、信陵君无忌也，并招致宾客，名高天下也。

	 

	若乃观其四郊，浮游近县，则南望杜、霸，北眺五陵，名都对郭，邑居相承，英俊之域，黻冕所兴，冠盖如云，七相五公。浮游谓周流也。杜、霸谓杜陵、霸陵，在城南，故南望也。五陵谓长陵、安陵、阳陵、茂陵、平陵，在渭北，故北眺也。并徙人以置县邑，故云名都对郭。《苍颉篇》曰：“黻，绶也。冕，冠也。”其所徙者皆豪右、富赀、吏二千石，故多英俊冠盖之人。如云，言多也。《诗》曰：“出其东门，有女如云。”七相谓丞相车千秋，长陵人，黄霸、王商，并杜陵人也，韦贤、平当、魏相、王嘉，并平陵人也。五公谓田蚡为太尉，长陵人，张安世为大司马，朱博为司空，并杜陵人，平晏为司徒，韦赏为大司马，并平陵人也。与乎州郡之豪桀，五都之货殖，三选七迁，充奉陵邑，盖以强干弱枝，隆上都而观万国。《前书音义》曰：“五都谓洛阳、邯郸、临淄、宛、成都也。”三选，选三等之人，谓徙吏二千石及高赀富人及豪桀并兼之家于诸陵，盖以强干弱枝，非独为奉山园也。见《前书》。自元帝已后不迁，故唯七焉。《尔雅》曰：“观，指示也。”“选”或为“徙”，义亦通。封畿之内，厥土千里，逴荦诸夏，兼其所有。《前书》曰：“秦地沃野千里，人以富饶。”逴荦犹超绝也。逴音卓。荦音吕角反。诸夏谓中国也。其阳则崇山隐天，幽林穹谷，陆海珍藏，蓝田美玉，商、洛缘其隈，鄠、杜滨其足，穹谷，深谷。东方朔曰：“汉兴，去三河之地，止灞、浐之西，都泾、渭之南，此谓天下陆海之地也。”《范子计然》曰：“玉出蓝田。”商及上洛皆县名。隈，山曲也。滨犹近也。鄠、杜，二县名，近南山之足。《尔雅》云：“麓，山足也。”源泉灌注，陂池交属，竹林果园，芳草甘木，郊野之富，号曰近蜀。孔安国注《尚书》曰：“泽障曰陂，停水曰池。”《前书》曰：“巴、蜀土地肥美，有山林竹树蔬食果实之饶。”今南山亦有之，与巴、蜀相类，故曰近蜀。《尔雅》曰：“邑外曰郊，郊外曰野。”其阴则冠以九嵕，陪以甘泉，乃有灵宫起乎其中。秦、汉之所极观，渊、云之所颂叹，于是乎存焉。阴谓北也。九嵕山尤高峻，故称冠云。甘泉山在云阳北，秦始皇于上置林光宫，汉又起甘泉宫、益寿、延寿馆、通天台，故云“秦、汉之所极观”。王褒字子泉，作《甘泉颂》，杨子云作《甘泉赋》，故云“泉、云颂叹”。下有郑、白之沃，衣食之源，堤封五万，疆埸绮分，沟塍刻镂，原隰龙鳞，决渠降雨，荷臿成云，五谷垂颖，桑麻敷棻。《史记》曰：“韩使水工郑国说秦，令引泾水为渠，傍北山，东注洛，溉田四万余顷，名曰郑国渠。”武帝时，赵中大夫白公奏穿渠引泾水，首起谷口，尾入栎阳，溉田四千余顷，因名白渠。时人歌之曰：“田于何所？池阳谷口。郑国在前，白渠起后。举臿为云，决渠为雨。泾水一石，其泥数斗。且溉且粪，长我禾黍。衣食京师，亿万之口。”《前书》曰：“天子畿方千里，堤封百万井。”《音义》曰：“堤谓积土为封限也，音丁奚反。”《广雅》曰：“埸，界也。”音亦。《周礼》曰：“夫闲有遂，十夫有沟。”《说文》曰：“塍，田畦也。”塍音绳。刻镂谓交错如镂也。《尔雅》曰：“高平曰原，下湿曰湿。”言如龙鳞之五色也。五谷，黍、稷、菽、麦、稻也。《小尔雅》曰：“禾穗谓之颖。”《小尔雅》曰：“敷，布也。”棻，茂盛也，音芬。东郊则有通沟大漕，溃渭洞河，泛舟山东，控引淮、湖，与海通波。漕，水运也。《苍颉篇》曰：“溃，傍决也。”《前书》武帝穿漕渠通渭。《史记》曰：“荥阳下引河东南为鸿沟，以与淮、泗会。”西郊则有上囿禁苑，林麓薮泽，陂池连乎蜀、汉，缭以周墙，四百余里，离宫别馆，三十六所，神池灵沼，往往而在。上囿谓林苑也。《谷梁传》曰：“林属于山为麓。”郑玄注《周礼》曰：“泽无水曰薮。”缭犹绕也，音了。《三辅黄图》曰：“上林有建章、承光等一十一宫，平乐、茧观等二十五，凡三十六所。”《三秦记》曰：“昆明池中有神池，通白鹿原。”《诗》曰：“王在灵沼。”其中乃有九真之麟，大宛之马，黄支之犀，条枝之鸟，逾昆仑，越巨海，殊方异类，至三万里。宣帝诏曰：“九真郡献奇兽。”晋灼《汉书》注云：“驹形，麟色，牛角。”武帝时，李广利斩大宛王首，获汗血马来。又黄支国自三万里贡生犀。条支国临西海，有大鸟，卵如瓮。条支与安息接，武帝时，安息国发使来献之。又曰：“昆仑山高二千五百里。”并见《前书》。

	 

	其宫室也，体象乎天地，经纬乎阴阳，据坤灵之正位，放太、紫之圆方。圆象天，方象地。南北为经，东西为纬。杨雄《司空箴》曰：“普彼坤灵，侔天作合。”放，象也。太、紫谓太微、紫宫也。刘向七略曰：“明堂之制：内有太室，象紫宫；南出明堂，象太微。”《春秋合诚图》曰：“太微，其星十二，四方。”《史记·天官书》曰：“环之匡卫十二星，藩臣，皆曰紫宫。”是太微方而紫宫圆也。树中天之华阙，丰冠山之朱堂，因瑰材而究奇，抗应龙之虹梁，列棼橑以布翼，荷栋桴而高骧。《列子》曰：“周穆王作中天之台。”《说文》曰：“阙，门观也。”《前书》萧何作东阙、北阙。丰，大也。冠山谓在山之上也。《埤苍》曰：“瑰玮，珍奇也。”《广雅》曰：“有翼曰应龙。”梁作应龙之形，而又曲如虹也。《说文》曰：“棼，复屋之栋。”橑，椽也。翼，屋之四阿也。荷，负也。骧，举也。《尔雅》曰：“栋谓之桴。”音浮。雕玉瑱以居楹，裁金璧以饰珰，发五色之渥采，光爓朗以景彰。《广雅》曰：“磌，礩也。”音田。“瑱”与“磌”通。楹，柱也。雕玉为礩以承柱也。《上林赋》曰：“华榱璧珰。”韦昭注曰：“珰，榱头也。”渥，光润也。爓音艳。于是左墄右平，重轩三阶，闺房周通，门闼洞开，列钟虡于中庭，立金人于端闱，仍增崖而衡阈，临峻路而启扉。挚虞《决疑要注》曰：“墄者为阶级，平者以文砖相亚次也。”“域”亦作“墄”。言阶级勒墄然，音七则反。王逸《楚辞》注曰：“轩，楼板也。”《周礼》夏后氏“世室九阶”，郑玄注云“南面三阶，三面各二”也。《尔雅》曰：“宫中之门谓之闱，小者谓之闺。”虡以悬钟也。《史记》：“秦始皇收天下兵器，聚之咸阳，销以为金人十二，置宫中。”端闱，宫正门也。《三辅黄图》曰：“秦宫殿端门四达，以则紫宫。”仍，因也。衡，横也。阈，门限。徇以离殿别寝，承以崇台闲馆，焕若列星，紫宫是环。徇犹绕也。崇，高也。闲音闲。焕，明也。言周回宫馆，明若列星之环绕紫宫也。环，协韵音宦。清凉宣温，神仙长年，金华玉堂，白虎麒麟，区宇若兹，不可殚论。《三辅黄图》曰：“未央宫有清凉殿、宣室殿、中温室殿、金华殿、大玉堂殿、中白虎殿、麒麟殿，长乐宫有神仙殿。”殚，尽也。增槃业峨，登降照烂，殊形诡制，每各异观，乘茵步辇，唯所息宴。增，重也。槃，屈也。业峨，高也。业音五腊反。峨音我。诡，异也。茵，褥也。驾人曰辇。后宫则有掖庭椒房，后妃之室，合欢增成，安处常宁，茝若椒风，披香发越，兰林蕙草，鸳鸾飞翔之列。《汉官仪》曰：“婕妤以下皆居掖庭。”《三辅黄图》曰：“长乐宫有椒房殿。”《前书》曰：“班婕妤居增成舍。”桓谭《新论》曰：“董贤女弟为昭仪，居舍号曰椒风。”《汉宫阁名》长安有披香殿、鸳鸾殿、飞翔殿。余未详。昭阳特盛，隆乎孝成，屋不呈材，墙不露形，裛以藻绣，络以纶连，随侯明月，错落其闲，金釭衔璧，是为列钱，翡翠火齐，流耀含英，悬黎垂棘，夜光在焉。昭阳殿，成帝赵昭仪所居也。《说文》曰：“裛，缠也。”音于业反。纶，纠，青丝绶也。“纶”或作“编”。《淮南子》曰：“随侯之珠，和氏之璧。”高诱注云：“随侯行见大蛇伤，以药傅之。后蛇衔珠以报之，因曰随侯珠。”《说文》曰：“釭，毂铁也。”音江，又音工。谓以黄金为釭，其中衔璧，纳之于壁带，为行列历历如钱也。《前书》曰：“昭阳殿璧带，往往为黄金釭，函蓝田玉璧，明珠翠羽饰之。”《异物志》曰：“翠鸟形如燕，赤而雄曰翡，青而雌曰翠，其羽可以饰帏帐。”《韵集》曰：“火齐，珠也。”《战国策》曰：“应侯谓秦王曰‘梁有县黎’。”《左传》曰：“晋荀息请以垂棘之璧假道于虞。”言悬黎、垂棘之玉，并夜有光辉也。于是玄墀扣切，玉阶彤庭，碝磩采致，琳珉青荧，珊瑚碧树，周阿而生。《前书》曰：“昭阳殿中庭彤朱，而殿上髹漆。”髹音休。漆黑故曰玄。墀，殿上地也。又曰；“切皆铜沓，黄金涂，白玉阶。”扣音口。碝、磩，琳、珉，并石次玉者。筻音而兖反，磩音戚。彩致，其文理密也。青荧，其光色也。《汉武故事》曰：“武帝起神堂，植玉树，葺珊瑚为枝，以碧玉为叶。”《淮南子》曰：“昆仑山有碧树在其北。”高诱注云：“碧，青石也。”谓以珠玉假为树而植之于殿曲。阿，曲也。红罗飒纚，绮组缤纷，精曜华烛，俯仰如神。薛综注《西京赋》曰：“飒纚，长袖貌。飒音素合反，纚音山绮反。”绮，文缯也。组，绶也。缤纷，盛貌。烛，照也。言精彩华饰照耀也。《战国策》张仪谓秦王曰：“彼周、郑之女，粉白黛黑立于衢，非知而见之者以为神也。”后宫之号，十有四位，窈窕繁华，更盛迭贵，处乎斯列者，盖以百数。《前书》曰：“汉兴，因秦之称号，正嫡称皇后，妾皆称夫人。凡十四等，有昭仪、婕妤、娙娥、傛华、美人、八子、充衣、七子、良人、长使、少使、五官、顺常，是为十三等；又有无涓、共和、娱灵、保林、良使、夜者，秩禄同，共为一等，合十四位也。”窈窕，幽闲也。繁华，美丽也。百数谓以百而数之也。左右廷中，朝堂百僚之位，萧曹魏邴，谋谟乎其上。萧何、曹参并沛人，魏相字弱翁，济阴人，邴吉字少卿，鲁国人，并为丞相。佐命则垂统，辅翼则成化，流大汉之恺悌，荡亡秦之毒螫。李陵书曰：“其余佐命立功之士。”司马相如曰：“垂统理顺易继也。”统，业也。《礼记》曰：“保者慎其身以辅翼之。”恺，乐也。悌，易也。杨雄《长杨赋》曰：“今朝廷出恺悌，行简易。”王褒《四子讲德论》曰：“秦之处位任政者，并施毒螫。”《前书》曰：“孝惠、高后之时，海内得离战国之苦，君臣俱欲无为，而天下晏然，衣食滋殖。”又曰：“近观汉相，高祖开基，萧、曹为冠。孝宣中兴，丙、魏有声。”是时黜陟有序，众职修理，公卿多称其位，海内兴于礼让也。故令斯人扬乐和之声，作画一之歌，功德著于祖宗，膏泽洽于黎庶。《孔丛子》曰：“古之帝王，功成作乐，其功善者其乐和。”《前书》曰，萧何薨，曹参代之，百姓歌之曰：“萧何为法，较若画一，曹参代之，守而勿失。”祖宗谓高祖、中宗也。又有天禄石渠，典籍之府，命夫谆诲故老，名儒师傅，讲论乎《六蓺》，稽合乎同异。《三辅故事》曰：“天禄、石渠并阁名，在未央宫北，以阁秘书。”谆诲谓殷勤教告也。《诗·大雅》曰：“诲尔谆谆。”郑玄注云：“我教告王，口语谆谆然。”谆音之纯反。《六蓺》谓《诗》、《书》、《礼》、《乐》、《易》、《春秋》也。稽，考也。《前书》，甘露中诏诸儒讲《五经》同异，令萧望之平奏其议。又有承明金马，著作之庭，大雅宏达，于兹为群，元元本本，周见洽闻，启发篇章，校理秘文。承明，殿前之庐也。金马，署名也。门有铜马，故名金马门，待诏者皆居之。宏亦大也。元其元，本其本。秘文，秘书也。《孝经钩命决》曰“丘掇秘文”也。周以钩陈之位，卫以严更之署，总礼官之甲科，群百郡之廉孝。周，环也。《前书音义》曰：“钩陈，紫宫外星也，宫卫之位亦象之。”严更之署，行夜之司也。礼官，奉常也，有博士掌试策，考其优劣，为甲乙之科，即《前书》曰“太常以公孙弘为下第”是也。言百郡，举全数。《前书》又曰：“兴廉举孝。”虎贲赘衣，阉尹阍寺，陛戟百重，各有攸司。虎贲，宿卫之臣。赘衣，主衣之官。赘，缀也，音之锐反。《尚书》曰：“缀衣虎贲。”阉尹、阍寺并宦官，《周礼》有阉人、寺人。陛戟，执戟于陛也。百重，言多也。攸，所也。司，主也，协韵音伺。周庐千列，徼道绮错。庐谓宿卫之庐，周于宫也。千列，言多也。《史记》：“卫令曰周庐，设卒甚谨。”徼道，徼巡之道。绮错，交错也。《前书》曰“中尉掌徼巡京师”也。辇路经营，修涂飞阁。《前书音义》曰：“辇道，阁道也。”“涂”亦“涂”也，古字通用。自未央而连桂宫，北弥明光而絙长乐，陵墱道而超西墉，混建章而外属，设璧门之凤阙，上柧棱而栖金雀。未央宫在西，长乐宫在东，桂宫、明光宫在北，言飞阁相连也。墱，陛级也，音丁邓反。墉，城也。混，同也。建章宫在城西。属，连也。《前书》曰：“建章宫，其东则凤阙，高二十余丈，其南有璧门之属。”《说文》曰“柧棱，殿堂上最高之处也。”柧音孤，棱音力登反。其上栖金雀焉。《三辅故事》曰“建章宫阙上有铜凤皇”，即金雀也。内则别风之嶕峣，眇丽巧而竦擢，张千门而立万户，顺阴阳以开阖。《三辅故事》曰：“建章宫东有折风阙。”《关中记》曰：“折风一名别风。”嶕峣，高也。嶕音焦，峣音尧。《前书》曰，建章宫度为千门万户。合谓之阴，开谓之阳。《易》曰：“阖户谓之坤，辟户谓之干。”尔乃正殿崔巍，层构厥高，临乎未央，经骀荡而出馺娑，洞枍诣与天梁，上反宇以盖戴，激日景而纳光。正殿即前殿也。层，重也。临乎未央，言高之极也。《关中记》建章宫有骀荡、馺娑、枍诣殿。天梁亦宫名也。骀音殆，荡音荡。馺音素合反，娑音素可反。枍音乌计反。《小雅》曰：“盖戴，覆也。”反宇谓飞檐上反也。激日谓日影激入于殿内也。神明郁其特起，遂偃蹇而上跻，轶云雨于太半，虹霓回带于棼楣，虽轻迅与僄狡，犹愕眙而不敢阶。神明，台名也。跻，升也。偃蹇，高貌也。轶，过也。《前书音义》曰：“凡数三分有二为太半。”《说文》曰：“棼，栋也。”《尔雅》曰：“楣谓之梁。”郭璞云：“门户上横梁也。”《方言》曰：“僄，轻也。”音匹妙反。郑玄注《礼记》曰：“狡，疾也。”《字书》曰：“愕，惊也。”音五各反。《字林》曰：“眙，惊貌也。”音丑吏反。攀井干而未半，目眴转而意迷，舍棂槛而却倚，若颠坠而复稽，魂恍恍以失度，巡回涂而下低。井干，楼名也。《前书》曰：“武帝作井干楼，高五十丈，辇道相属焉。”《苍颉篇》曰：“眴，视不明也。”音眩。棂槛，楼上栏楯也。棂音零。稽，留也。既惩惧于登望，降周流以彷徨，步甬道以萦纡，又杳窱而不见阳。《淮南子》曰：“甬道相连。”高诱注云：“甬道，飞阁复道也。”《广雅》曰：“窈窱，深也。”“杳”与“窈”通。窱音它鸟反。阳，明也。既创前之登望，乃下巡于复道，宫宇深邃，又不见明者。排飞闼而上出，若游目于天表，似无依而洋洋。飞闼，阁上门也。王逸注《楚辞》曰：“洋洋，无所归貌。”前唐中而后太液，揽沧海之汤汤，扬波涛于碣石，激神岳之嶈嶈，滥瀛洲与方壶，蓬莱起乎中央。《前书》曰：“建章宫，其西唐中数十里。”《音义》曰：“唐，庭也。”其北太液池中有蓬莱、方丈、瀛洲、壶梁，象海中神山。汤汤，流貌也。《苍颉篇》曰：“涛，大波也。”碣石，海畔山也。《说文》曰：“滥，泛也。”《列子》曰：“海中有神山，一曰岱舆，二曰员峤，三曰方壶，四曰瀛洲，五曰蓬莱。”于是灵草冬荣，神木丛生，岩峻崔崒，金石峥嵘。灵草、神本谓不死药也。《史记》曰：“海中神山，仙人不死药在焉。”峥嵘，高峻也。崔音徂回反，崒音才律反。峥音仕耕反，嵘音宏。抗仙掌以承露，擢双立之金茎，轶埃壒之混浊，鲜颢气之清英。《前书》曰，武帝时作铜柱承露仙人掌之属。《三辅故事》云：“建章宫承露槃，高二十丈，大七围，以铜为之。上有仙人掌承露，和玉屑饮之。”金茎即铜柱也。轶，过也。埃壒，尘也。鲜，洁也。《说文》曰：“颢，白貌。”音皓。骋文成之丕诞，驰五利之所刑，庶松乔之群类，时游从乎斯庭，实列仙之攸馆，匪吾人之所宁。丕，大也。诞，欺也。《前书》曰：“齐人李少翁以方士见上，上拜为文成将军，言于上曰：‘即欲与神通，宫室被服非象神，神物不至。’乃作甘泉宫，中为台，画天、地、泰一诸鬼神，而置祭具以致天神。”又曰：“胶东人栾大多方略而敢为大言，言曰：‘臣常往东海中，见安期、羡门之属。’乃拜为五利将军。”刑，法也。《列仙传》曰：“赤松子者，神农时雨师也，服水玉以教神农。”又曰：“王子乔者，周灵王太子晋，道士浮丘公接以上嵩山。”

	 

	尔乃盛娱游之壮观，奋大武乎上囿，因兹以威戎夸狄，耀威而讲事。大武谓大陈武事也。《月令》“孟冬之月，天子乃命将帅讲武，习射御”也。命荆州使起鸟，诏梁野而驱兽，毛群内阗，飞羽上覆，接翼侧足，集禁林而屯聚。荆州，江、湘之地，其俗习于捕鸟，故使起之。梁野，巴、汉之人，其俗习于逐兽，故使其人驱之。阗音田。聚音才谕反。水衡虞人，理其营表，种别群分，部曲有署。《前书》曰：“上林苑属水衡都尉。虞人，掌山泽之官。”《周礼》曰：“虞人莱所田之野为表。”郑司农曰：“表，所以识正行列也。”《续汉书》“将军领军皆有部，大将军营五部，部校尉一人，部下有曲，曲有军候一人”也。罘罔连纮，笼山络野，列卒周币，星罗云布。郑玄注《礼记》曰：“兽罟曰罘。”音浮。纮，罘之纲。于是乘舆备法驾，帅群臣，披飞廉，入苑门。蔡邕《独断》曰：“天子至尊，不敢渫渎言之，故托于乘舆。天子车驾有大驾、法驾、小驾。大驾则公卿奉引，备千乘万骑。法驾，公卿不在卤簿中，唯执金吾奉引，侍中骖乘。”飞廉，馆名也，武帝所作。《前书音义》曰：“飞廉，神禽，能致风气，身似鹿，头如雀，有角而蛇尾，文如豹文。于馆上作之，因以名焉。”遂绕酆镐，历上兰，六师发胄，百兽骇殚，震震爚爚，雷奔电激，草木涂地，山渊反覆，蹂蹸其十二三，乃拗怒而少息。酆，文王所都，在鄠县东。镐，武王所都，在上林苑中。《三辅黄图》云，上林苑有上兰观。《尚书》曰：“司马掌邦政，统六师。”又曰：“百兽率舞。”骇殚，言惊惧也。震震爚爚，奔走之貌。爚音跃。涂，污也。反覆犹倾动也。车骑既多，视之眩乱，有似倾动。蹂，践也，音汝九反。蹸，轹也，音力刃反。拗犹抑也，音于六反。言且抑六师之怒而少停也。尔乃期门佽飞，列刃钻鍭，要趹追踪，鸟惊触丝，兽骇值锋，机不虚掎，弦不再控，矢无单杀，中必叠双，飑飑纷纷，矰缴相缠，风毛雨血，洒野蔽天。《前书》曰，武帝与北地良家子期于殿门，故号“期门”。又曰：“募佽飞射士”。《音义》：“佽飞，本秦左弋官也。武帝改为佽飞官，有一令九丞，在上林中。纺矰缴，弋凫雁，岁万头，以供宗庙。”《苍颉篇》曰：“攒，聚也。”“钻”与“攒”通。《尔雅》曰：“金镞翦羽谓之鍭。”音侯。《广雅》曰：“趹，奔也。”音决。机，弩牙也。《说文》曰：“掎，偏引也。”音居绮反。飑飑纷纷，众多也。《说文》曰：“飑，古飙字。”郑玄注《周礼》曰：“结缴于矢谓之矰。”矰，高也。平原赤，勇士厉，猿狖失木，豺狼摄窜。郭璞注《山海经》曰：“猿似猴而大，臂长，便捷，色黑。”《苍颉书》曰：“狖似狸。”音以救反。《淮南子》曰：“猿狖颠蹶而失木枝。”慑，惧也，音之叶反。窜，走也，协韵音七外反。尔乃移师趋险，并蹈潜秽，穷虎奔突，狂兕触帇。潜，深也。秽谓榛芜之林，虎兕之所居也。《尔雅》曰：“兕似牛。”郭璞曰：“一角，青色，重千斤。”《广雅》曰：“蹶，跳也。”音居卫反。许少施巧，秦成力折，掎僄狡，?猛噬，脱角挫脰，徒搏独杀。许少、秦成，并未详。僄狡，兽之轻捷者。《说文》曰：“搤，捉也。”音厄。“搤”与“?”通。噬，啮也。挫，折也。脰，颈也。徒，空也。谓空手搏杀之也。《尔雅》曰：“暴虎，徒搏也。”杀音所界反。挟师豹，拖熊螭，顿犀牦，曳豪罴，超迥壑，越峻崖，帇蹶岩，钜石隤，松柏朴，丛林摧，草木无余，禽兽殄夷。师，师子也。《说文》曰：“拖，曳也。”音徒可反。杜预注《左传》云：“螭，山神，兽形。”郭璞注《山海经》曰：“犀似牛而猪头，黑色，有三角，一在顶上，一在额上，一在鼻上。牦牛黑色，出西南徼外。”牦音力之反。《尔雅》曰：“罴似熊而黄。”巉岩，山石高峻之貌也。殄，尽也。夷犹杀也。于是天子乃登属玉之馆，历长杨之榭，览山川之体埶，观三军之杀获，原野萧条，目极四裔，禽相镇厌，兽相枕藉。《前书》，宣帝幸萯阳宫属玉观。《音义》曰：“属玉，水鸟也，似鵁鶄，于观上作之，因以名焉。”《三辅黄图》曰：“上林有长扬宫。”郑玄注《礼记》曰：“土高曰台，有木曰榭。”获，协韵音胡卦反。《楚词》曰：“山萧条而无兽。”然后收禽会众，论功赐胙，陈轻骑以行炰，腾酒车而斟酌，割鲜野食，举燧命爵。胙，余肉也。《左传》曰：“归胙于公。”《诗·小雅》曰：“炰之燔之。”毛苌注曰：“以毛曰炰。”音步交反。《子虚赋》曰：“割鲜染轮。”孔安国注《尚书》曰：“鸟兽新杀曰鲜。”飨赐毕，劳逸齐，大辂鸣鸾，容与裴回，集乎豫章之宇，临乎昆明之池。大辂，玉辂也。《周礼》曰：“凡驭辂仪以銮和为节。”郑玄注曰：“銮在衡，和在轼，皆金铃也。”《三辅黄图》曰：“上林苑有豫章观。”左牵牛而右织女，似云汉之无崖，茂树荫蔚，芳草被堤，兰茝发色，晔晔猗猗，若摛锦布绣，烛耀乎其陂。《汉宫阁疏》曰：“昆明池有二石人，牵牛、织女之象也。”云汉，天河也。郭璞注《尔雅》云：“茝，香草。”音昌改反。晔晔猗猗，美茂之貌。《说文》曰：“摛，舒也。”玄鹤白鹭，黄鹄鵁鹳，鸧鸹鸨鶂，凫鹥鸿雁，朝发河海，夕宿江汉，沉浮往来，云集雾散。郭璞注《尔雅》云：“鵁似凫，脚近尾，略不能地行，江东谓之鱼鵁。”音火交反。《说文》曰：“鹳，鹳雀也。”《尔雅》曰：“鸧，麋鸹。”音括。郭璞注曰：“即鸧鸹也，今关西呼为鸹鹿。”鸨似雁而大，无指。音保。鶂，水鸟也。《庄子》曰：“白鹢之相视，眸子不运而风化。”李巡注《尔雅》曰：“在野曰凫，在家曰鹜。”并鸭也。郑玄注《诗》云：“鹥，凫属也。”音一兮反。周处《风土记》曰：“鹥，鹥｛鸟由｝也，以名自呼，大如鸡，生卵于荷叶上。”毛苌注诗云：“大曰鸿，小曰雁。”于是后宫乘輚路，登龙舟，张凤盖，建华旗，袪黼帷，镜清流，靡微风，澹淡浮。《埤苍》曰：“輚，卧车也。”音仕板反。《淮南子》曰：“龙舟鹢首，浮吹以虞。”桓谭《新论》曰：“乘车，玉爪、华芝及凤皇三盖。”《上林赋》曰：“乘法驾，建华旗。”高诱注《淮南子》曰：“袪，举也。”澹，随风之貌也。澹音徒滥反。淡音徒敢反。桌女讴，鼓吹震，声激越，謍厉天，鸟群翔，鱼窥渊。桌，楫也。讴，歌也。震，协韵音真。謍，声也，音火宏反。招白闲，下双鹄，揄文竿，出比目。招犹举也。弩有黄闲之名，此言白闲，盖弓弩之属。本或作“白鹇”，谓鸟也。《西京杂记》曰：“越王献高帝白鹇、黑鹇各一双。”《说文》曰：“揄，引也。”音投。文竿，以翠羽为文饰也。《阚子》曰：“鲁人有好钓者，以桂为饵，锻黄金之钩，错以银碧，垂翡翠之纶。”《尔雅》曰：“东方有比目鱼，不比不行。”抚鸿幢，御矰缴，方舟并骛，俯仰极乐。广雅曰：“幢谓之帱。”幢音直江反，即舟中之幢盖也。本或作“罿”。罿，鸟网也，音嚰。矰，弋矢也。缴，以系箭也。方舟，并两舟也。遂风举云摇，浮游普览，前乘秦领，后越九嵕，协韵音综。东薄河华，西涉岐雍，宫馆所历，百有余区，行所朝夕，储不改供。薄，迫也。岐，山；雍，县。在扶风。储，积也。供，协韵音九用反。礼上下而接山川，究休佑之所用，采游童之欢谣，第从臣之嘉颂。上下谓天地也。接亦祭也。究，尽也。用谓牺牷玉帛之物也。《列子》曰：“尧理天下五十年，不知天下理欤？乱欤？尧乃微服游于康衢，闻儿童谣曰：‘立我蒸人，莫匪尔极，不识不知，顺帝之则。’”言今同于尧也。《前书》曰：“宣帝颇好神仙，王褒、张子侨等并待诏，所幸宫馆，辄为歌颂，第其高下，以差赐帛焉。”于斯之时，都都相望，邑邑相属，国藉十世之基，家承百年之业，士食旧德之名氏，农服先畴之畎亩，商修族世之所鬻，工用高曾之规矩，粲乎隐隐，各得其所。十代、百年，并举全数也。《易》曰：“食旧德，贞厉终吉。”《谷梁传》曰：“古者有士人、商人、农人、工人。”《淮南子》曰“古者至德之时，贾便其肆，农安其业，大夫安其职，而处士修其道”也。

	 

	若臣者，徒观迹乎旧墟，闻之乎故老，什分而未得其一端，故不能遍举也。