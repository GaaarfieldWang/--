谭自称车骑将军，出军黎阳。尚少与其兵，而使逢纪随之。谭求益兵，审配等又议不与。谭怒，杀逢纪。

	 

	曹操度河攻谭，谭告急于尚，尚乃留审配守邺，自将助谭，与操相拒于黎阳。自九月至明年二月，大战城下，郭缘生《述征记》曰：“黎阳城西袁谭城，城南又有一城，是曹公攻谭之所筑。”谭、尚败退。操将围之，乃夜遁还邺。操进军，尚逆击破操，操军还许，谭谓尚曰：“我铠甲不精，故前为曹操所败。今操军退，人怀归志，及其未济，出兵掩之，可令大溃，此策不可失也。”尚疑而不许，既不益兵，又不易甲。谭大怒，郭图、辛评因此谓谭曰：“使先公出将军为兄后者，皆是审配之所构也。”谭然之。遂引兵攻尚，战于外门。郛郭之门。谭败，乃引兵还南皮。南皮，今沧州县也。章武有北皮亭，故此曰南皮。

	 

	别驾王修率吏人自青州往救谭，谭还欲更攻尚，问修曰：“计将安出？”修曰：“兄弟者，左右手也。譬人将斗而断其右手，曰‘我必胜若’，如是者可乎？夫弃兄弟而不亲，天下其谁亲之？属有谗人交斗其闲，以求一朝之利，愿塞耳勿听也。若斩佞臣数人，复相亲睦，以御四方，可横行于天下。”谭不从。尚复自将攻谭，谭战大败，婴城固守。《前书》蒯通曰：“必将婴城固守。”《音义》曰：“婴谓以城自绕也。”尚围之急，谭奔平原，而遣颍川辛毗诣曹操请救。《魏志》曰：“辛毗，颍川阳翟人也。谭使毗诣太祖求和，毗见太祖致谭意。太祖悦，谓毗曰：‘谭可信，尚必可克不？’毗对曰：‘明公无问信与诈也，直当论其埶耳。袁氏本兄弟相伐，非谓他人能闲其闲，乃谓天下可定于己也。一旦求救于明公，此可知也。’”

	 

	刘表以书谏谭曰：

	 

	天降灾害，祸难殷流，初交殊族，卒成同盟，使王室震荡，彝伦攸斁。《左传》曰：“震荡播越。”《书》曰：“彝伦攸斁。”彝，常也。伦，理也。攸，所也。斁，败也。是以智达之士，莫不痛心入骨，伤时人不能相忍也。然孤与太公，志同愿等，言太公者尊之，谓绍也。虽楚魏绝邈，山河迥远，楚，荆州也。魏，冀州也。戮力乃心，共奖王室，《左传》曰：“同好恶，奖王室。”杜预曰：“奖，助也。”使非族不干吾盟，异类不绝吾好，此孤与太公无贰之所致也。功绩未卒，太公殂陨，贤胤承统，以继洪业。宣奕世之德，履丕显之祚，奕，重也，《国语》曰“奕代载德”。摧严敌于邺都，扬休烈于朔土，顾定疆宇，虎视河外，凡我同盟，莫不景附。何悟青蝇飞于竿旌，无忌游于二垒，《诗·小雅》曰：“营营青蝇，止于榛。谗人罔极，构我二人。”《史记》，费无忌得宠于楚平王，为太子建少傅，无宠于太子，日夜谗太子于王，欲诛太子。太子亡奔宋。《左传》作“无极。”竿旌、二垒者，谓谭、尚也。使股肱分成二体，匈膂绝为异身。初闻此问，尚谓不然，定闻信来，乃知阏伯、实沈之忿已成，弃亲即仇之计已决，《左传》子产曰：“高辛氏有二子，伯曰阏伯，季曰实沈，居于旷林，不相能也，日寻干戈，以相征讨。”旃旆交于中原，暴尸累于城下。闻之哽咽，若存若亡。昔三王、五伯，下及战国，君臣相弑，父子相杀，兄弟相残，亲戚相灭，盖时有之。然或欲以成王业，若周公诛管、蔡之类。或欲以定霸功，若齐桓公杀子纠也。皆所谓逆取顺守，而徼富强于一世也。未有弃亲即异，兀其根本，而能全于长世者也。

	 

	昔齐襄公报九世之仇，《公羊传》曰：“纪侯大去其国。大去者何？灭之也。孰灭之也？齐灭之。曷为不言齐灭之？为襄公讳也。《春秋》为贤者讳。何贤于襄公？复仇也。何仇尔？远祖也。哀公烹于周，纪侯谮之。远祖者几代？九代矣。”《史记》曰，纪侯谮齐哀公于周，周夷王烹哀公。其弟静立，是为胡公。弟献公立，子武公立，子厉公立，子文公立，子成公立，子庄公立，子厘公立，子襄公八年，纪迁去其邑，是为九代也。士丐卒荀偃之事，是故《春秋》美其义，君子称其信。夫伯游之恨于齐，未若太公之忿于曹也；宣子之臣承业，未若仁君之继统也。荀偃，晋大夫也。《左传》曰，荀偃将中军，士丐佐之，伐齐。济河，病目出，及卒，而视不可唅。栾盈曰：“其为未卒事于齐故也？”士丐抚之曰：“主苟终，所不嗣事于齐有如河！”乃瞑受含。伯游，荀偃字也。宣子即士丐也，士燮之子，士会之孙。且君子违难不适仇国，交绝不出恶声，《左传》曰，公山不狃曰：“君子违难不适仇国。”杜预曰：“违，奔亡也。”《史记》乐毅遗燕惠王书曰：“臣闻古之君子，交绝不出恶声。”况忘先人之仇，弃亲戚之好，而为万世之戒，遗同盟之耻哉！蛮夷戎狄将有诮让之言，况我族类，而不痛心邪！

	 

	夫欲立竹帛于当时，全宗祀于一世，岂宜同生分谤，争校得失乎？若冀州有不弟之慠，《左传》曰：“段不弟，故不言弟。”无惭顺之节，仁君当降志辱身，以济事为务。事定之后，使天下平其曲直，不亦为高义邪？今仁君见憎于夫人，未若郑庄之于姜氏；昆弟之嫌，未若重华之于象敖。然庄公卒崇大隧之乐，象敖终受有鼻之封。愿捐弃百痾，追摄旧义，复为母子昆弟如初。郑武公娶于申，曰武姜，生庄公及叔段。庄公寤生，惊姜氏，遂恶之，爱叔段，欲立之，武公弗许。及庄公立，姜氏为请京，使居之。段缮甲兵，将袭郑，夫人将启之。庄公遂置姜氏于城颍，而誓之曰：“不及黄泉，无相见也。”既而悔之。颍考叔曰：“君何患焉？若阙地及泉，隧而相见，其谁曰不然！”从之。公入而赋：“大隧之中，其乐也融融。”姜出而赋：“大隧之外，其乐也泄泄。”遂为母子如初。事见《左传》。《史记》曰，舜名重华。父瞽叟盲而舜母死，瞽叟更娶妻，生象。瞽叟爱后妻子，常欲杀舜。舜践帝位，封弟象为诸侯。《孟子》曰：“象至不仁，封诸有鼻。仁人之于其弟也，不藏怒焉，不宿怨焉，亲爱之而已矣。”鼻国在永州营道县北，今犹谓之鼻亭。今整勒士马，瞻望鹄立。

	 

	又与尚书谏之，并不从。《魏氏春秋》载表遗尚书曰：“知变起辛、郭，祸结同生，追阏伯、实沈之踪，忘《常棣》死丧之义，亲寻干戈，僵尸流血，闻之哽咽，若存若亡。昔轩辕有涿鹿之战，周公有商、奄之师，皆所以翦除秽害而定王业，非强弱之争，喜怒之忿也。故虽灭亲不尤，诛兄不伤。今二君初承洪业，纂继前轨，进有国家倾危之虑，退有先公遗恨之负。当唯曹是务，唯国是康。何者？金木水火刚柔相济，然后克得其和，能为人用。今青州天性峭急，迷于曲直。仁君度数弘广，绰然有余，当以大苞小，以优容劣，先除曹操，以平先公之恨，事定之后，乃议曲直之评，不亦善乎！若留神远图，克己复礼，当振旅长驱，共奖王室。若迷而不返，遵而无改，则胡夷将有诮让之言，况我同盟，复能戮力仁君之役哉！此韩卢、东郭自困于前，而遗田父之获者也。愤跃鹤望，冀闻和同之声。若其泰也，则袁族其与汉升降乎！如其否也，则同盟永无望矣。”表二书并见《王粲集》。

	 

	曹操遂还救谭，十月至黎阳。尚闻操度河，乃释平原还邺。尚将吕旷、高翔畔归曹氏，谭复阴刻将军印，以假旷、翔。操知谭诈，乃以子整娉谭女以安之，《魏志》曰，整建安二十二年封郿侯，二十三年薨，无子。黄初二年，追进爵，谥曰戴公。而引军还。

	 

	九年三月，尚使审配守邺，复攻谭于平原。配献书于谭曰：“配闻良药苦口而利于病，忠言逆耳而便于行。《孔子家语》曰：“忠言逆耳而利于行。”愿将军缓心抑怒，终省愚辞。盖《春秋》之义，国君死社稷，忠臣死君命。《左传》晏婴曰：“君为社稷死则死之，为社稷亡则亡之。”又晋解杨曰：“受命以出，有死无陨。死而成命，臣之禄也。”苟图危宗庙，剥乱国家，亲疏一也。《左传》曰“天实剥乱”也。是以周公垂涕以蔽管、蔡之狱，《左传》曰，郑子太叔曰：“周公杀管叔，放蔡叔。夫岂不爱？王室故也。”季友歔欷而行叔牙之诛。《公羊传》曰：“公子牙卒。何以不称弟？杀也，为季子讳杀也。庄公病，叔牙曰：‘鲁一生一及，君以知之。庆父存也。’季子曰：‘夫何敢？是将为乱！’和药而饮之，曰：‘公子从吾言而饮此，则可以无为天下戮笑，必有后于鲁国。’诛不避兄弟，君臣之义也。”何则？义重人轻，事不获已故也。昔先公废黜将军以续贤兄，立我将军以为嫡嗣，上告祖灵，下书谱牒，海内远近，谁不备闻！何意凶臣郭图，妄画蛇足，《战国策》曰：“楚有祠者，赐其舍人酒一卮，相谓曰：‘数人饮之不足，一人饮之有余，请各画地为蛇，先成者饮酒。’一人蛇先成，引酒且饮，乃左手持酒，右手画蛇，曰：‘吾能为之足。’未成，一人蛇成，夺其卮，曰：‘蛇固无足，子安能为足？’遂饮酒。为蛇足者终亡其酒。”曲辞谄媚，交乱懿亲。至令将军忘孝友之仁，袭阏、沈之迹，放兵钞突，屠城杀吏，冤魂痛于幽冥，创痍被于草棘。又乃图获邺城，许赏赐秦胡，其财物妇女，豫有分数。又云：‘孤虽有老母，趣使身体完具而已。’闻此言者，莫不悼心挥涕，使太夫人忧哀愤隔，我州君臣监寐悲叹。诚拱默以听执事之图，则惧违《春秋》死命之节，诒太夫人不测之患，损先公不世之业。我将军辞不获命，以及馆陶之役。诒，遗也。不世犹言非常也。《献帝春秋》曰：“谭尚遂寻干戈，以相征讨。谭军不利，保于平原，尚乃军于馆陶。谭击之败，尚走保险。谭追攻之，尚设奇伏大破谭军，僵尸流血不可胜计。谭走还平原。”伏惟将军至孝蒸蒸，发于岐嶷，友于之性，生于自然，章之以聪明，行之以敏达，览古今之举措，睹兴败之征符，轻荣财于粪土，贵名位于丘岳。何意奄然迷沈，堕贤哲之操，堕音许规反。积怨肆忿，取破家之祸！翘企延颈，待望仇敌，委慈亲于虎狼之牙，以逞一朝之志，岂不痛哉！若乃天启尊心，革图易虑，则我将军匍匐悲号于将军股掌之上，配等亦当敷躬布体以听斧锧之刑。如又不悛，祸将及之。愿熟详吉凶，以赐环玦。”《孙卿子》曰：“绝人以玦，反人以环。”谭不纳。

	 

	曹操因此进攻邺，审配将冯礼为内应，开突门内操兵三百余人。《墨子备突篇》曰“城百步，一突门。突门用车两轮，以木朿之涂其上，维置突门内。度门广狭之，令人入门四尺，中置窐突，门旁为橐，充灶状，又置艾。寇即入，下轮而塞之，鼓橐熏之”也。配觉之，从城上以大石击门，门闭，入者皆死。操乃凿堑围城，周回四十里，初令浅，示若可越。配望见，笑而不出争利。操一夜浚之，广深二丈，引漳水以灌之。自五月至八月，城中饿死者过半。尚闻邺急，将军万余人还救城，操逆击破之。尚走依曲漳为营，漳水之曲。操复围之，未合，尚惧，遣阴夔、陈琳求降，不听。尚还走蓝口，相州安阳县界有蓝嵯山，与邺相近，盖蓝山之口。操复进，急围之。尚将马延等临阵降，众大溃，尚奔中山。尽收其辎重，得尚印绶节钺及衣物，以示城中，城中崩沮。审配令士卒曰：“坚守死战，操军疲矣。幽州方至，何忧无主！”操出行围，配伏弩射之，几中。几音祈。中音竹仲反。以其兄子荣为东门校尉，荣夜开门内操兵，配拒战城中，生获配。操谓配曰：“吾近行围，弩何多也？”配曰：“犹恨其少。”操曰：“卿忠于袁氏，亦自不得不尔。”意欲活之。配意气壮烈，终无挠辞，见者莫不叹息，遂斩之。《先贤行状》曰：“是日先缚配将诣帐下，辛毗等逆以马鞭击其头，骂之曰：‘奴，汝今日真死矣。’配顾曰：‘狗辈！由汝曹破冀州，恨不得杀汝。’太祖既有意活配，配无挠辞，辛毗等号哭不已，乃杀之。”全尚母妻子，还其财宝。高干以并州降，复为刺史。

	 

	曹操之围邺也，谭复背之，因略取甘陵、安平、勃海、河闲，攻尚于中山。尚败，走故安从熙，而谭悉收其众，还屯龙凑。

	 

	十二月，曹操讨谭，军其门。谭夜遁走南皮，临清河而屯。明年正月，急攻之。谭欲出战，军未合而破。谭被发驱驰，追者意非恒人，趋奔之。趋音促。谭墯马，顾曰：“咄，儿过我，我能富贵汝。”言未绝口，头已断地。于是斩郭图等，戮其妻子。

	 

	熙、尚为其将焦触、张南所攻，奔辽西乌桓。触自号幽州刺史，驱率诸郡太守令长背袁向曹，陈兵数万。杀白马盟，令曰：“违者斩！”众莫敢仰视，各以次歃。至别驾代郡韩珩，珩音行。曰：“吾受袁公父子厚恩，今其破亡，智不能救，勇不能死，于义阙矣。若乃北面曹氏，所不能为也！”一坐为珩失色。触曰：“夫举大事，当立大义。事之济否，不待一人，可卒珩志，以厉事君。”《先贤行状》曰“珩字子佩，代郡人，清粹有雅量。少丧父母，奉养兄姊，宗族称悌”也。曹操闻珩节，甚高之，屡辟不至，卒于家。

	 

	高干复叛，执上党太守，举兵守壶口关。潞州上党县有壶山口，因其险而置关焉。十一年，曹操自征干，干乃留其将守城，自诣匈奴求救，不得，独与数骑亡，欲南奔荆州。上洛都尉捕斩之。《典论》曰：“上洛都尉王琰获高干，以功封侯。其妻哭于室，以为琰富贵将更娶妾媵故也。”

	 

	十二年，曹操征辽西，击乌桓。尚、熙与乌桓逆操军，战败走，乃与亲兵数千人奔公孙康于辽东。尚有勇力，先与熙谋曰：“今到辽东，康必见我，我独为兄手击之，且据其郡，犹可以自广也。”康亦心规取尚以为功，乃先置精勇于厩中，然后请尚、熙。熙疑不欲进，尚强之，遂与俱入。未及坐，康叱伏兵禽之，坐于冻地。尚谓康曰：“未死之闲，寒不可忍，可相与席。”康曰：“卿头颅方行万里，何席之为！”遂斩首送之。

	 

	康，辽东人。父度。初避吏为玄兔小吏，稍仕。中平元年，还为本郡守。在职敢杀伐，郡中名豪与己夙无恩者，遂诛灭百余家。因东击高句骊，西攻乌桓，威行海畔。时王室方乱，度恃其地远，阴独怀幸。会襄平社生大石丈余，下有三小石为足，度以为己瑞。襄平，县，属辽东郡，故城在今平州卢龙县西南。《魏志》曰：“时襄平延里社生大石，或谓度曰：‘此汉宣帝冠石祥也，里名与先君同。社主土地，明当有土地，有三公辅也。’度益喜。”初平元年，乃分辽东为辽西、中辽郡，并置太守，越海收东莱诸县，为营州刺史，为犹置也。自立为辽东侯、平州牧，追封父延为建义侯。立汉二祖庙。承制设坛墠于襄平城南，郊祀天地，藉田理兵，乘鸾辂九旒旄头羽骑。建安九年，司空曹操表为奋威将军，封永宁乡侯。度死，康嗣，故遂据辽土焉。

	 

	刘表字景升，山阳高平人，鲁恭王之后也。恭王，景帝子，名余。身长八尺余，姿貌温伟。与同郡张俭等俱被讪议，号为“八顾”。诏书捕案党人，表亡走得免。党禁解，辟大将军何进掾。

	 

	初平元年，长沙太守孙坚杀荆州刺史王睿，《王氏谱》曰：“睿字通曜，晋太保祥之伯父也。”《吴录》曰：“睿见执，惊曰：‘我何罪？’坚曰：‘坐无所知。’睿穷迫，刮金饮之而死。”诏书以表为荆州刺史。时江南宗贼大盛，宗党共为贼。又袁术阻兵屯鲁阳，表不能得至，乃单马入宜城，宜城，县，属南郡，本鄢，惠帝三年改名宜城。请南郡人蒯越、襄阳人蔡瑁与共谋画。《傅子》曰：“越字异度，魏太祖平荆州，与荀彧书曰：‘不喜得荆州，喜得异度耳。’”表谓越曰：“宗贼虽盛而众不附，若袁术因之，祸必至矣。吾欲征兵，恐不能集，其策焉出？”对曰：“理平者先仁义，理乱者先权谋。兵不在多，贵乎得人。袁术骄而无谋，宗贼率多贪暴。越有所素养者，使人示之以利，必持众来。使君诛其无道，施其才用，威德既行，襁负而至矣。兵集众附，南据江陵，北守襄阳，荆州八郡《汉官仪》曰，荆州管长沙、零陵、桂阳、南阳、江夏、武陵、南郡、章陵等是也。可传檄而定。公路虽至，无能为也。”表曰：“善。”乃使越遣人诱宗贼帅，至者十五人，皆斩之而袭取其众。唯江夏贼张虎、陈坐拥兵据襄阳城，表使越与庞季往譬之，乃降。江南悉平。诸守令闻表威名，多解印绶去。表遂理兵襄阳，以观时变。

	 

	袁术与其从兄绍有隙，而绍与表相结，故术共孙坚合从袭表。表败，坚遂围襄阳。会表将黄祖救至，坚为流箭所中死，余众退走。《典略》曰：“刘表夜遣将黄祖潜出兵，坚逆与战，祖败走，窜岘山中。坚乘胜夜追祖，祖部兵从竹木闲射坚，杀之。”《英雄记》：“刘表将吕介将兵缘山向坚，坚轻骑寻山讨介，介下兵射中坚头，应时物故。”与此不同。及李傕等入长安，冬，表遣使奉贡。傕以表为镇南将军、荆州牧，封成武侯，假节，以为己援。

	 

	建安元年，骠骑将军张济自关中走南阳，因攻穰城，中飞矢而死。荆州官属皆贺。表曰：“济以穷来，主人无礼，至于交锋，此非牧意，牧受吊不受贺也。”使人纳其众，众闻之喜，遂皆服从。《献帝春秋》曰：“济引众入荆州，贾诩随之归刘表。襄阳城守不受，济因攻之，为流矢所中。济从子绣收众而退。刘表自责，以为己无宾主礼，遣使招绣，绣遂屯襄阳，为表北藩。”三年，长沙太守张羡率零陵、桂阳三郡畔表，表遣兵攻围，破羡，平之。《英雄记》曰：“张羡，南阳人。先作零陵、桂阳守，甚得江湘闲心。然性屈强不顺，表薄其为人，不甚礼也。羡因是怀恨，遂畔表。”于是开土遂广，南接五领，裴氏《广州记》云：“大庾、始安、临贺、桂阳、揭阳，是谓五领。”邓德明《南康记》曰：“大庾一也，桂阳甲骑二也，九真都庞三也。临贺萌渚四也，始安越城五也。”北据汉川，地方数千里，带甲十余万。初，荆州人情好扰，加四方骇震，寇贼相扇，处处麋沸。表招诱有方，威怀兼洽，其奸猾宿贼更为效用，万里肃清，大小咸悦而服之。关西、兖、豫学士归者盖有千数，表安慰赈赡，皆得资全。遂起立学校，博求儒术，綦母闿、宋忠等闿音开。撰立《五经》章句，谓之后定。爱民养士，从容自保。

	 

	及曹操与袁绍相持于官度，绍遣人求助，表许之，不至，亦不援曹操，且欲观天下之变。从事中郎南阳韩嵩、《先贤行状》曰：“嵩字德高，义阳人，少好学，贫不改操。”别驾刘先说表《零陵先贤传》曰：“先字始宗。博学强记，尤好黄老，明习汉家典故。”曰：“今豪桀并争，两雄相持，天子之重在于将军。若欲有为，起乘其敝可也；如其不然，固将择所宜从。岂可拥甲十万，坐观成败，求援而不能助，见贤而不肯归！此两怨必集于将军，恐不得中立矣。曹操善用兵，且贤俊多归之，其埶必举袁绍，然后移兵以向江汉，恐将军不能御也。今之胜计，莫若举荆州以附曹操，操必重德将军，长享福祚，垂之后嗣，此万全之策也。”蒯越亦劝之。表狐疑不断，乃遣嵩诣操，观望虚实。谓嵩曰：“今天下未知所定，而曹操拥天子都许，君为我观其衅。”嵩对曰：“嵩观曹公之明，必得志于天下。将军若欲归之，使嵩可也；如其犹豫，嵩至京师，天子假嵩一职，不获辞命，则成天子之臣，将军之故吏耳。在君为君，不复为将军死也。惟加重思。”表以为惮使，强之。至许，果拜嵩侍中、零陵太守。及还，盛称朝廷曹操之德，劝遣子入侍。表大怒，以为怀贰，陈兵诟嵩，将斩之。诟，骂也。嵩不为动容，徐陈临行之言。表妻蔡氏知嵩贤，谏止之。表犹怒，乃考杀从行者。知无它意，但囚嵩而已。《傅子》曰：“表妻蔡氏谏之曰：‘韩嵩，楚国之望，且其言直，诛之无辞。’表乃不诛而囚之。”

	 

	六年，刘备自袁绍奔荆州，表厚相待结而不能用也。十三年，曹操自将征表，未至。八月，表疽发背卒。《代语》曰“表死后八十余年，晋太康中，颐见发，表及妻身形如生，芬香闻数里”也。在荆州几二十年，家无余积。

	 

	二子：琦，琮。表初以琦貌类于己，甚爱之，后为琮娶其后妻蔡氏之侄，蔡氏遂爱琮而恶琦，毁誉之言日闻于表。表宠耽后妻，每信受焉。又妻弟蔡瑁及外甥张允并得幸于表，又睦于琮。而琦不自宁，尝与琅邪人诸葛亮谋自安之术。亮初不对。后乃共升高楼，因令去梯，谓亮曰：“今日上不至天，下不至地，言出子口而入吾耳，可以言未？”亮曰：“君不见申生在内而危，重耳居外而安乎？”申生，晋献公之太子。为丽姬所谮，自缢死。重耳，申生之弟。惧丽姬之谗，出奔。献公卒，重耳入，是为文公，遂为霸主。见《左氏传》。琦意感悟，阴规出计。会表将江夏太守黄祖为孙权所杀，琦遂求代其任。

	 

	及表病甚，琦归省疾，素慈孝，允等恐其见表而父子相感，更有托后之意，乃谓琦曰：“将军命君抚临江夏，其任至重。今释众擅来，必见谴怒。伤亲之欢，重增其疾，非孝敬之道也。”遂遏于户外，使不得见。琦流涕而去，人众闻而伤焉。遂以琮为嗣。琮以侯印授琦。琦怒，投之地，将因奔丧作难。会曹操军至新野，琦走江南。蒯越、韩嵩及东曹掾傅巽等说琮归降。《傅子》曰：“巽字公悌，瑰玮博达，有知人监识。”琮曰：“今与诸君据全楚之地，守先君之业，以观天下，何为不可？”巽曰：“逆顺有大体，强弱有定埶。以人臣而拒人主，逆道也；以新造之楚而御中国，必危也；以刘备而敌曹公，不当也。三者皆短，欲以抗王师之锋，必亡之道也。将军自料何与刘备？”琮曰：“不若也。”巽曰：“诚以刘备不足御曹公，则虽全楚不能以自存也。诚以刘备足御曹公，则备不为将军下也。愿将军勿疑。”

	 

	及操军到襄阳，琮举州请降，刘备奔夏口。夏口，城，今之鄂州也。《左传》：“吴伐楚，楚沈尹戌奔命于夏汭。”杜预注曰：“汉水入江，今夏口也。”操以琮为青州刺史，封列侯。蒯越等侯者十五人。乃释嵩之囚，以其名重，甚加礼待，使条品州人优劣，皆擢而用之。以嵩为大鸿胪，以交友礼待之。蒯越光禄勋，刘先尚书令。初，表之结袁绍也，侍中从事邓义谏不听。义以疾退，终表世不仕，操以为侍中。其余多至大官。

	 

	操后败于赤壁，赤壁，山名也，在今鄂州蒲圻县。刘备表琦为荆州刺史。明年卒。

	 

	论曰：袁绍初以豪侠得众，遂怀雄霸之图，天下胜兵举旗者，莫不假以为名。及临场决敌，则悍夫争命；悍，勇也。深筹高议，则智士倾心。盛哉乎，其所资也！《韩非》曰：“佷刚而不和，愎过而好胜，嫡子轻而庶子重，斯之谓亡征。”《韩非亡征篇》曰：“佷刚而不和，愎谏而好胜，不顾社稷而轻为信者，可亡也。”又曰：“太子轻，庶子伉，可亡也。”又曰：“太子卑而庶子尊，可亡也。”刘表道不相越，而欲卧收天运，拟踪三分，其犹木禺之于人也。言其如刻木为人，无所知也。《前书》：“有木禺龙一。”《音义》曰：“禺，寄也。寄龙形于木。”

	 

	赞曰：绍姿弘雅，表亦长者。称雄河外，擅强南夏。鱼俪汉舳，云屯冀马。鱼俪犹相次比也。《左传》曰：“奉公为鱼丽之陈。”前书音义曰：“舳，船后持柂处也。”《左传》曰：“冀之北土，马之所生。”窥图讯鼎，禋天类社。窥图谓若刘歆图书改名秀。讯鼎谓楚子问王孙满鼎轻重也。《国语》曰：“精意以享谓之禋。”《尔雅》曰：“是类是祃，师祭也。”社者阴类，将兴师，故祭之。既云天工，亦资人亮。工者，官也。亮，信也。《尚书》曰：“天工人其代之。”又曰：“惟时亮天工。”矜强少成，坐谈奚望。《九州春秋》曰：“曹公征乌桓，诸将曰：‘今深入远征，万一刘表使备袭许，悔无及也。’郭嘉曰：‘刘表坐谈客耳，自知才不足以御备，重任之则恐不能制，轻之则备不为用。虽违国远征，无忧矣。’公遂征之。”回皇冢嬖，身颓业丧。冢，嫡也。嬖，爱也。