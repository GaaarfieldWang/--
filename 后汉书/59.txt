桓谭字君山，沛国相人也。相，县名，故城在今徐州符离县西北。父成帝时为太乐令。谭以父任为郎，因好音律，宫、商、角、征、羽谓之五声，声成文谓之音。律谓六律，黄钟、太族、姑洗、蕤宾、无射、夷则。善鼓琴。博学多通，遍习《五经》，皆诂训大义，不为章句。《说文》曰：“诂，训古言也。”章句谓离章辨句，委曲枝派也。能文章，尤好古学，数从刘歆、杨雄辩析疑异。性嗜倡乐，倡，俳优也。简易不修威仪，而喜非毁俗儒，由是多见排抵。抵，击也，音纸。

	 

	哀平闲，位不过郎。傅皇后父孔乡侯晏深善于谭。傅皇后，哀帝后。是时高安侯董贤宠幸，女弟为昭仪，皇后日已疏，晏嘿嘿不得意。谭进说曰：“昔武帝欲立卫子夫，阴求陈皇后之过，子夫，卫皇后也。本平阳主家讴者，得幸于武帝，生男据，遂立为皇后。陈皇后，武帝姑长公主嫖女也。擅宠十余年，无子，闻子夫得幸，几死者数焉，上怒，遂挟妇人媚道，事觉，废居长门宫。嫖音匹妙反。见《前书》。而陈后终废，子夫竟立。今董贤至爱而女弟尤幸，殆将有子夫之变，可不忧哉！”晏惊动，曰：“然，为之柰何？”谭曰：“刑罚不能加无罪，邪枉不能胜正人。夫士以才智要君，女以媚道求主。皇后年少，希更艰难，或驱使医巫，外求方技，此不可不备。又君侯以后父尊重而多通宾客，必借以重埶，贻致讥议。不如谢遣门徒，务执谦悫，此修己正家避祸之道也。”晏曰“善”。遂罢遣常客，“常”或作“宾”。入白皇后，如谭所戒。后贤果风太医令真钦，使求傅氏罪过，遂逮后弟侍中喜，诏狱无所得，乃解，故傅氏终全于哀帝之时。及董贤为大司马，闻谭名，欲与之交。谭先奏书于贤，说以辅国保身之术，贤不能用，遂不与通。当王莽居摄篡弑之际，天下之士，莫不竞褒称德美，作符命以求容媚，谭独自守，默然无言。莽时为掌乐大夫，更始立，召拜太中大夫。

	 

	世祖即位，征待诏，上书言事失旨，不用。后大司空宋弘荐谭，拜议郎给事中，因上疏陈时政所宜，曰：

	 

	臣闻国之废兴，在于政事；政事得失，由乎辅佐。辅佐贤明，则俊士充朝，而理合世务；辅佐不明，则论失时宜，而举多过事。夫有国之君，俱欲兴化建善，然而政道未理者，其所谓贤者异也。昔楚庄王问孙叔敖曰：“寡人未得所以为国是也。”庄王名旅，穆王商臣之子也。孙叔敖，楚贤相也。言欲为国于是，未知何以得之。叔敖曰：“国之有是，众所恶也，恐王不能定也。”王曰：“不定独在君，亦在臣乎？”对曰：“君骄士，曰士非我无从富贵；士骄君，曰君非士无从安存。人君或至失国而不悟，士或至饥寒而不进。君臣不合，则国是无从定矣。”庄王曰：“善。愿相国与诸大夫共定国是也。”事见《新序》。盖善政者，视俗而施教，察失而立防，威德更兴，文武迭用，然后政调于时，而躁人可定。躁犹动也，谓躁挠不定之人也。昔董仲舒言“理国譬若琴瑟，其不调者则解而更张。”事见《前书》。夫更张难行，而拂众者亡，拂，违也，音扶弗反。是故贾谊以才逐，而朝错以智死。贾谊，洛阳人也。事文帝为博士，每诏令下，诸老先生未能言，谊尽为之对，人人各如其志所出。绛、灌之属害之，文帝亦疏之，乃以谊为长沙太傅。朝错，颍川人也。事文帝为太子家令，号曰“智囊”。景帝即位，为御史大夫，请削诸侯支郡。后七国反，以诛错为名，遂腰斩错。见《前书》。世虽有殊能而终莫敢谈者，惧于前事也。

	 

	且设法禁者，非能尽塞天下之奸，皆合众人之所欲也，大抵取便国利事多者，则可矣。夫张官置吏，以理万人，县赏设罚，以别善恶，恶人诛伤，则善人蒙福矣。今人相杀伤，虽已伏法，而私结怨仇，子孙相报，后忿深前，至于灭户殄业，而俗称豪健，故虽有怯弱，犹勉而行之，此为听人自理而无复法禁者也。今宜申明旧令，若已伏官诛而私相伤杀者，虽一身逃亡，皆徙家属于边，其相伤者，加常二等，不得雇山赎罪。雇山，解见《光武纪》。如此，则仇怨自解，盗贼息矣。

	 

	夫理国之道，举本业而抑末利，是以先帝禁人二业，锢商贾不得宦为吏，高祖时，令贾人不得衣丝乘车，市井子孙不得宦为吏。此所以抑并兼长廉耻也。今富商大贾，多放钱货，中家子弟，为之保役，中家犹中等也。保役，可保信也。趋走与臣仆等勤，收税与封君比入，收税谓举钱输息利也。《东观记》曰“中家子为之保役，受计上疏，趋走俯伏，譬若臣仆，坐而分利”也。是以众人慕效，不耕而食，至乃多通侈靡，以淫耳目。今可令诸商贾自相纠告，若非身力所得，皆以臧畀告者。畀，与也。《东观记》载谭言曰：“贾人多通侈靡之物，罗纨绮绣，杂彩玩好，以淫人耳目，而谒尽其财。是为下树奢媒而置贫本也。求人之俭约富足，何可得乎？夫俗难卒变，而人不可暴化。宜抑其路，使之稍自衰焉。”畀音必二反。如此，则专役一己，不敢以货与人，事寡力弱，必归功田亩。田亩修，则谷入多而地力尽矣。

	 

	又见法令决事，轻重不齐，或一事殊法，同罪异论，奸吏得因缘为市，所欲活则出生议，所欲陷则与死比，是为刑开二门也。今可令通义理明习法律者，校定科比，科谓事条，比谓类例。一其法度，班下郡国，蠲除故条。如此，天下知方，而狱无怨滥矣。方犹法也。

	 

	书奏，不省。

	 

	是时帝方信谶，多以决定嫌疑。又酬赏少薄，天下不时安定。谭复上疏曰：

	 

	臣前献瞽言，未蒙诏报，不胜愤懑，冒死复陈。愚夫策谋，有益于政道者，以合人心而得事理也。凡人情忽于见事而贵于异闻，观先王之所记述，咸以仁义正道为本，非有奇怪虚诞之事。盖天道性命，圣人所难言也。自子贡以下，不得而闻，况后世浅儒，能通之乎！《论语》子贡曰：“夫子之文章，可得而闻也。夫子之言性与天道，不可得而闻也。”郑玄注云：“性谓人受血气以生，有贤愚吉凶。天道，七政变动之占也。”今诸巧慧小才伎数之人，增益图书，矫称谶记，伎谓方伎，医方之家也。数谓数术，明堂、羲和、史、卜之官也。图书即谶纬符命之类也。以欺惑贪邪，诖误人主，焉可不抑远之哉！《东观记》载谭书云“矫称孔丘，为谶记以误人主”也。臣谭伏闻陛下穷折方士黄白之术，甚为明矣；黄白谓以药化成金银也。方士，有方术之士也。而乃欲听纳谶记，又何误也！其事虽有时合，譬犹卜数只偶之类。言偶中也。陛下宜垂明听，发圣意，屏群小之曲说，述《五经》之正义，略雷同之俗语，详通人之雅谋。雷之发声，众物同应。俗人无是非之心，出言同者谓之雷同。《礼记》曰：“无雷同。”

	 

	又臣闻安平则尊道术之士，有难则贵介胄之臣。介，甲也。胄，兜鍪也。今圣朝兴复祖统，为人臣主，而四方盗贼未尽归伏者，此权谋未得也。臣谭伏观陛下用兵，诸所降下，既无重赏以相恩诱，或至虏掠夺其财物，是以兵长渠率，各生狐疑，党辈连结，岁月不解。古人有言曰：“天下皆知取之为取，而莫知与之为取。”言先饶与之，后乃可取之。《老子》曰：“将欲废之，必固兴之；将欲夺之，必固与之。”陛下诚能轻爵重赏，与士共之，则何招而不至，何说而不释，何向而不开，何征而不克！如此，则能以狭为广，以迟为速，亡者复存，失者复得矣。

	 

	帝省奏，愈不悦。

	 

	其后有诏会议灵台所处，阳炫之《洛阳记》曰“平昌门直南大道，东是明堂大道，西是灵台”也。帝谓谭曰：“吾欲以谶决之，何如?”谭默然良久，曰：“臣不读谶。”帝问其故，谭复极言谶之非经。帝大怒曰：“桓谭非圣无法，将下斩之。”谭叩头流血，良久乃得解。出为六安郡丞；六安郡故城在今寿州安丰县南。意忽忽不乐，道病卒，时年七十余。

	 

	初，谭著书言当世行事二十九篇，号曰《新论》，上书献之，世祖善焉。《新论》一曰《本造》，二《王霸》，三《求辅》，四《言体》，五《见征》，六《谴非》，七《启寤》，八《袪蔽》，九《正经》，十《识通》，十一《离事》，十二《道赋》，十三《辨惑》，十四《述策》，十五《闵友》，十六《琴道》。《本造》、《述策》、《闵友》、《琴道》各一篇，余并有上下。《东观记》曰：“光武读之，来言卷大，令皆别为上下，凡二十九篇。”《琴道》一篇未成，肃宗使班固续成之。《东观记》曰：“《琴道》未毕，但有发首一章。”所著赋、诔、书、奏，凡二十六篇。

	 

	元和中，肃宗行东巡狩，至沛，使使者祠谭冢，乡里以为荣。

	 

	冯衍字敬通，京兆杜陵人也。《东观记》曰：“其先上党潞人，曾祖父奉世徙杜陵。”祖野王，元帝时为大鸿胪。野王字君卿，奉世之长子也。《东观记》曰：“野王生座，袭父爵为关内侯，座生衍。”《华峤书》曰：“衍祖父立，生满，年十七丧父，早卒，满生衍。”衍幼有奇才，年九岁，能诵《诗》。至二十而博通群书。王莽时，诸公多荐举之者，衍辞不肯仕。

	 

	时天下兵起，莽遣更始将军廉丹讨伐山东。丹辟衍为掾，与俱至定陶。莽追诏丹曰：“仓廪尽矣，府库空矣，可以怒矣，可以战矣。将军受国重任，不捐身于中野，无以报恩塞责。”丹惶恐，夜召衍，以书示之。衍因说丹曰：“衍闻顺而成者，道之所大也；逆而功者，权之所贵也。于正道虽违逆而事有成功者，谓之权，所谓反经合义者也。是故期于有成，不问所由；论于大体，不守小节。昔逢丑父伏轼而使其君取饮，称于诸侯；《左氏传》，齐晋战于鞍，晋卿韩厥逐及齐侯。齐臣逢丑父乃与齐侯易位，使齐侯御车。韩厥将及齐侯，丑父令齐侯如华泉取饮，韩厥乃献丑父于郤克。郤克将戮之，呼曰：“自今无有代其君任患者；有一于此，将为戮矣！”郤子曰：“人不难以死免其君，我戮之不祥，赦之以劝事君者。”郑祭仲立突而出忽，终得重定，美于《春秋》。盖以死易生，以存易亡，君子之道也。祭仲，郑大夫，突及忽皆郑庄公子也。庄公薨，太子忽当立。公子突，宋之出也，故宋人执郑祭仲。《公羊传》曰：“祭仲何以不名？贤也。何贤乎？以为知权。其知权柰何？宋人执之，谓曰：‘为我出忽而立突’。祭仲不从其言，则君必死，国必亡；从其言，则君可以生易死，国可以存易亡。古人有权者，祭仲是也。权者反乎经，后有善者也。行权有道。杀人以自生，亡人以自存，君子不为也。”诡于众意，宁国存身，贤智之虑也。诡，违也。故《易》曰‘穷则变，变则通，通则久，是以自天祐之，吉，无不利’。皆《周易·下系》之词。若夫知其不可而必行之，破军残祐，无补于主，身死之日，负义于时，负犹失也。智者不为，勇者不行。且衍闻之，得时无怠。怠，懈也，言当急趋时。张良以五世相韩，椎秦始皇博浪之中，张良大父开地相韩昭侯、宣惠王、襄哀王，父平相厘王、悼惠王。五代相韩，谓良父及祖相韩之五王也。后秦灭韩，良家僮三百人，乃悉以家财求客刺秦王。得力士，为铁椎重百二十斤，击始皇于博浪沙中。博浪，地名，在郑州阳武县南。椎音直追反，谓击之也。勇冠乎贲、育，名高乎太山。孟贲、夏育，并古之勇士也。《前书音义》曰：“孟贲生拔牛角。夏育，卫人，力举千钧。”将军之先，为汉信臣。廉褒，襄武人，宣帝时为后将军，即丹之先。新室之兴，英俊不附。今海内溃乱，人怀汉德，甚于诗人思召公也，爱其甘棠，而况子孙乎？人所歌舞，天必从之。《诗·小雅》曰：“虽无德与汝，式歌且舞。”言汉氏之德，人歌舞之也。《尚书》曰：“人之所欲，天必从之。”方今为将军计，莫若屯据大郡，镇抚吏士，砥厉其节，百里之内，牛酒日赐，纳雄桀之士，询忠智之谋，要将来之心，待从横之变，兴社稷之利，除万人之害，则福禄流于无穷，功烈著于不灭。何与军覆于中原，身膏于草野，与犹如也。功败名丧，耻及先祖哉？圣人转祸而为福，智士因败而为功，愿明公深计而无与俗同。”丹不能从。进及睢阳，复说丹曰：“盖闻明者见于无形，智者虑于未萌，况其昭晢者乎？晢，明也。商鞅谓秦孝公曰：“愚者闇于成事，智者见于未萌。”凡患生于所忽，祸发于细微，司马相如曰“祸故多臧于隐微，而发于人之所忽”也。败不可悔，时不可失。公孙鞅曰：‘有高人之行，负非于世；有独见之虑，见赘于人。’语见《史记·商君传》。赘犹恶也。《史记》“赘”作“疑”。故信庸庸之论，破金石之策，庸，常也。金石以谕坚也。袭当世之操，失高明之德。夫决者智之君也，疑者事之役也。役犹贱也。时不重至，公勿再计。”丹不听，遂进及无盐，与赤眉战死。无盐，县名，属东平郡，故城在今郓州须昌县东。衍乃亡命河东。《华峤书》曰：“丹死，衍西归，吏以亡军，下司命乘传逐捕，故亡命。”

	 

	更始二年，遣尚书仆射鲍永行大将军事，安集北方。永字君长，司隶校尉宣之子。衍因以计说永曰：

	 

	衍闻明君不恶切悫之言，以测幽冥之论；忠臣不顾争引之患，以达万机之变。悫，实也。幽冥谕深远也。争引谓引事与君争也。事非一涂，故曰万机之变也。《书曰》：“一日二日万机。”《东观记》：“衍更始时为偏将军，与鲍永相善。更始既败，固守不以时下。建武初，为扬化大将军掾，辟邓禹府，数奏记于禹，陈政言事。”自“明君”以下，皆是谏邓禹之词，非劝鲍永之说，不知何据，有此乖违。是故君臣两兴，功名兼立，铭勒金石，令问不忘。今衍幸逢宽明之日，将值危言之时，危犹高也。《论语》曰：“天下有道，危言危行。”岂敢拱默避罪，而不竭其诚哉！

	 

	伏念天下离王莽之害久矣。始自东郡之师，离，遭也。莽居摄元年，翟义起兵于东郡，莽发八将军以击之。东郡，今滑州也。继以西海之役，莽居摄元年，西羌庞恬、傅幡等怨莽夺其地为西海郡，攻西海太守程永，莽遣护羌校尉窦况击之。巴、蜀没于南夷，莽篡位，贬西南夷?町王为侯，王邯怨恨，攻益州，杀大尹程隆。莽发巴、蜀吏士击之，出入三年，死者十七八。缘边破于北狄，莽始建国三年，乌珠单于遣左贤王入云中，大杀吏人，大辈万余，中辈数千，杀雁门、朔方太守，略吏人畜产不可胜数，缘边虚耗也。远征万里，暴兵累年，暴，露也。祸拿未解，兵连不息，拿谓相连引也。刑法弥深，莽以地皇元年以后为不须时令，自是春夏斩人于市。赋敛愈重。众强之党，横击于外，百僚之臣，贪残于内，元元无聊，饥寒并臻，父子流亡，夫妇离散，庐落丘墟，田畴芜秽，疾疫大兴，灾异蜂起。于是江湖之上，海岱之滨，风腾波涌，更相骀藉，莽时江湖海泽糜沸，青、徐、荆、楚之地搔扰。《前书音义》曰：“跆，蹋也。”今此为“骀”，古字通。四垂之人，肝脑涂地，死亡之数，不啻太半，殃咎之毒，痛入骨髓，匹夫僮妇，咸怀怨怒。僮犹贱也。皇帝以圣德灵威，龙兴凤举，率宛、叶之众，将散乱之兵，喢血昆阳，长驱武关，破百万之陈，摧九虎之军，莽末，下江兵邓晔、于匡攻武关，莽乃拜将军九人，皆以虎为号，以捍匡等。匡等击破六虎，败走三虎，乃保京师仓，邓晔等乃开武关迎更始。雷震四海，席卷天下，席卷言无余也。攘除祸乱，诛灭无道，一期之闲，海内大定。继高祖之休烈，修文武之绝业，社稷复存，炎精更辉，德冠往初，功无与二。此上二句，司马相如《封禅书》之词。天下自以去亡新，就圣汉，当蒙其福而赖其愿。树恩布德，易以周洽，其犹顺惊风而飞鸿毛也。言其易也。王曪圣主得贤臣颂曰“翼乎如鸿毛遇顺风也。”然而诸将虏掠，逆伦绝理，伦亦理也。杀人父子，妻人妇女，燔其室屋，略其财产，饥者毛食，寒者裸跣，毛，草也。臣贤案：衍集“毛”字作“无”，今俗语犹然者，或古亦通乎？冤结失望，无所归命。今大将军以明淑之德，秉大使之权，统三军之政，存抚并州之人，惠爱之诚，加乎百姓，高世之声，闻乎群士，故其延颈企踵而望者，非特一人也。且大将军之事，岂得圭璧其行，束修其心而已哉？言当恢廓规摹，不可空自清洁，徒约束修身而已。将定国家之大业，成天地之元功也。昔周宣中兴之主，齐桓霸强之君耳，犹有申伯、召虎、夷吾、吉甫申伯，周宣王之元舅也；召虎，召穆公也；吉甫谓尹吉甫也；皆周宣王臣，并见《毛诗》。夷吾，管仲之字也。攘其蝥贼，蝥贼，食禾稼虫名，谕奸盗侵渔也。蝥音牟。安其疆宇。况乎万里之汉，明帝复兴，而大将军为之梁栋，此诚不可以忽也。《左传》子产谓子皮曰：“子于郑国，栋也。栋折榱崩，侨将压焉。”

	 

	且衍闻之，兵久则力屈，人愁则变生。今邯郸之贼未灭，真定之际复扰，邯郸谓王郎也。真定谓刘杨也。而大将军所部不过百里，守城不休，战军不息，兵革云翔，百姓震骇，柰何自怠，不为深忧？夫并州之地，东带名关，北逼强胡，井陉关也。要害之塞，故曰名关。《东观记》作“石陉关。”年谷独孰，人庶多资，斯四战之地，攻守之场也。如其不虞，何以待之？故曰“德不素积，人不为用。备不豫具，难以应卒”。《史记》子贡说晋君曰：“虑不先定，不可以应卒。”卒音仓忽反。今生人之命，县于将军，将军所杖，必须良才，宜改易非任，更选贤能。夫十室之邑，必有忠信。《东观记》曰：“无谓无贤，路有圣人”。审得其人，以承大将军之明，虽则山泽之人，无不感德，思乐为用矣。然后简精锐之卒，发屯守之士，三军既整，甲兵已具，相其土地之饶，观其水泉之利，制屯田之术，习战射之教，则威风远畅，人安其业矣。若镇太原，抚上党，收百姓之欢心，树名贤之良佐，天下无变，则足以显声誉，一朝有事，则可以建大功。惟大将军开日月之明，发深渊之虑，监《六经》之论，观孙吴之策，孙武，吴王阖庐将；吴起，魏文侯将；并著兵书也。省群议之是非，详众士之白黑，白黑犹贤愚也。以超《周南》之迹，垂《甘棠》之风，令夫功烈施于千载，富贵传于无穷。伊、望之策，何以加兹！伊尹、吕望。

	 

	永既素重衍，为且受使得自置偏裨，乃以衍为立汉将军，《东观记》曰“时永得置偏裨将五人”也。领狼孟长，屯太原，狼孟，县名，属太原郡，故城在今并州阳曲县东北。与上党太守田邑等缮甲养士，捍卫并土。

	 

	及世祖即位，遣宗正刘延攻天井关，与田邑连战十余合，延不得进。邑迎母弟妻子，为延所获。《东观记》曰：“邓禹使积弩将军冯愔将兵击邑，愔悉得邑母弟妻子。”后邑闻更始败，乃遣使诣洛阳献璧马，即拜为上党太守。《东观记》曰，遣骑都尉弓里游、谏大夫何叔武，即拜邑为上党太守。因遣使者招永、衍，永、衍等疑不肯降，而忿邑背前约，《东观记》，衍与邑素誓刎颈，俱受重任。衍乃遣邑书曰：

	 

	盖闻晋文出奔而子犯宣其忠，晋文公重耳避丽姬之难出奔，狐偃劝令返国，遂为霸主。子犯即狐偃字也。赵武逢难而程婴明其贤，赵盾，晋卿，生赵朔，朔娶晋成公姊为夫人。晋景公三年，大夫屠岸贾诛赵氏，杀赵朔，灭其族。朔妻有遗腹，走公宫。赵朔客程婴、公孙杵臼。杵臼谓程婴曰：“胡不死?”程婴曰：“朔之妇有遗腹，若幸而生男，吾奉之；即女也，吾徐死耳。”居无何，朔妻生男，屠岸贾闻之，乃索于宫中。夫人置儿于绔中，祝曰：“赵宗灭乎，若啼。即不灭，若无声。”及索儿，竟无声。程婴曰：“今一索不得，后必复索之。”杵臼乃取它婴儿负之匿山中。诸将共攻杀杵臼并孤儿，然赵氏真孤乃在程婴所，即赵武也。居十五年，晋景公乃立赵武为卿，而复其田邑。事见《史记》。二子之义当矣。今三王背畔，赤眉危国，三王见《更始传》。天下蚁动，社稷颠陨，蚁动谕众。是忠臣立功之日，志士驰马之秋也。伯玉擢选剖符，专宰大郡。文帝初，与郡守始为铜虎符、竹使符，分持其一，以为瑞信。剖即分也。夫上党之地，有四塞之固，东带三关，西为国蔽，三关谓上党关、壶口关、石陉关也。陉音形。柰何举之以资强敌，开天下之匈，假仇仇之刃？岂不哀哉！张仪说楚王曰：“秦下甲攻卫阳晋，大开天下匤。”李斯曰：“所谓借寇兵而赍盗粮也。”

	 

	衍闻之，委质为臣，无有二心；委质犹屈膝也。《左传》曰：“策名委质，贰乃辟也。臣无二心，古之制也。”挈瓶之智，守不假器。解见《左传》。是以晏婴临盟，拟以曲戟，不易其辞；《晏子春秋》曰：“齐大夫崔杼弑齐庄公，乃劫诸大夫盟。有敢不盟者，戟钩其颈，剑承其心，曰：‘不与崔氏而与公室者，盟神视之，言不疾，指不至血者死。’所杀者七人，而后及晏子。晏子奉血仰天曰：‘崔氏无道而杀其君，若有能复崔氏而婴不与，盟神视之。’遂仰而饮血。崔氏曰：‘晏子与我，则齐国吾与共之；不与我，则戟在脰，剑在心，子图之。’晏子曰：‘劫吾以刃而失其意，非勇也。留吾以利而背其君，非义也。《诗云》：“恺悌君子，求福不回。”婴可回而求福乎？剑刃钩之，直兵推之，婴不革矣。’崔子遂释之。”谢息守郕，胁以晋、鲁，不丧其邑。《左传》，孟孙之家臣谢息。孟孙从鲁昭公如楚，谢息为孟孙守郕邑。晋人来理杞田，季孙将以郕邑与之。谢息不可，曰：“夫子从君而守臣丧邑，虽吾子亦有猜焉。”季孙曰：“君之在楚，于晋罪也。又不听晋，鲁罪重矣。晋师必至，吾无以待之。”谢息曰：“古人有言，‘挈瓶之智，守不假器。’”季孙曰：“吾与子桃。”辞以无山，与之莱、柞，乃迁于桃。杜预注曰：“挈瓶，汲器，谕小智也。鲁国卞县东南有桃虚。”莱、柞，二山名。由是言之，内无钩颈之祸，外无桃莱之利，臣贤案：谢息得桃邑莱山，故言“无桃莱之利”也。但为“莱”字似“枣”，文又连“桃”，后学者以“桃枣”易明，“桃莱”难悟，不究始终，辄改“莱”为“枣”。《衍集》又作“菜”，或改作“乘”，展转乖僻为谬矣。而被畔人之声，蒙降城之耻，窃为左右羞之。且邾庶其窃邑畔君，以要大利，曰贱而必书；莒牟夷以土地求食，而名不灭。是以大丈夫动则思礼，行则思义，未有背此而身名能全者也。庶其，邾大夫，以邾邑漆、闾丘奔鲁，故言窃邑畔君以要利也。牟夷，莒大夫，窃牟娄及防兹来奔；昭公三十一年，邾黑肱以滥来奔。《左传》曰，以地畔，求食而已，不求其名。贱而必书，以名其人，终为不义，不可灭已。是故君子动则思礼，行则思义。或求名而不得，或欲盖而名彰。此所谓三畔人名者也。为伯玉深计，莫若与鲍尚书同情戮力，显忠贞之节，立超世之功。如以尊亲系累之故，能捐位投命，归之尚书，大义既全，敌人纾怨，纾，缓。音舒。上不损剖符之责，下足救老幼之命，申眉高谈，无愧天下。若乃贪上党之权，惜全邦之实，衍恐伯玉必怀周赵之忧，上党复有前年之祸。《史记曰》，赵孝成王时，韩上党守冯亭使人至赵曰：“韩不守上党，入之于秦，其吏人皆安为赵，不欲为秦。有城市邑十七，愿再拜入之赵。”赵王大喜，召平阳君豹告曰：“冯亭入城市邑十七，受之何如？”豹曰：“圣人甚恶无故之利。夫秦蚕食韩氏，地中绝不令相通，韩氏所以不入于秦者，欲嫁其祸于赵，必勿受也。”赵王不听，遂发兵取上党，于是秦人围赵，坑其卒四十万。秦又围邯郸。又攻西周，拔之。故言怀周赵之忧。前年犹往时。昔晏平仲纳延陵之诲，终免栾高之难；延陵，邑名，吴公子季札所封，故以号焉。《左传》鲁襄二十九年，季札聘齐，见晏平仲。曰：“子速纳邑与政。无邑无政，乃免于难。”晏子因陈桓子以纳邑与政，是以免于栾高之难。栾谓子雅，高谓子尾，皆齐大夫。左氏鲁昭公八年，栾高作难，晏子无罪。孙林父违穆子之戒，故陷终身之恶。孙林父，卫大夫孙文子也。穆子，鲁大夫叔孙豹也。《左传》，卫侯使孙林父聘鲁，且寻盟。公登亦登，叔孙穆子相仪，趋进曰：“诸侯之会，寡君未尝后卫君。今吾子不后寡君，未知所过。”孙子无词，亦无悛容。穆子曰：“孙子必亡。为臣而君，过而不悛，亡之本也。”至襄十四年，孙林父逐出卫献公。献公复入国，林父遂以戚邑畔。是陷于终身之恶。以为伯玉闻此至言，必若刺心，自非婴城而坚守，则策马而不顾也。言不过为二涂而已。圣人转祸而为福，智士因败以成胜，愿自强于时，无与俗同。

	 

	邑报书曰：

	 

	仆虽驽怯，亦欲为人者也，岂苟贪生而畏死哉！曲戟在颈，不易其心，诚仆志也。

	 

	闲者，老母诸弟见执于军，而邑安然不顾者，岂非重其节乎？若使人居天地，寿如金石，要长生而避死地可也。今百龄之期，未有能至，老壮之闲，相去几何。诚使故朝尚在，忠义可立，虽老亲受戮，妻儿横分，邑之愿也。

	 

	闲者，上党黠贼，大众围城，义兵两辈，入据井陉。邑亲溃敌围，拒击宗正，即刘延。自试智勇，非不能当。诚知故朝为兵所害，新帝司徒已定三辅，谓邓禹也。陇西、北地从风响应。其事昭昭，日月经天，河海带地，不足以比。言明白也。死生有命，富贵在天。《论语》子夏之词。天下存亡，诚云命也。邑虽没身，能如命何？

	 

	夫人道之本，有恩有义，义有所宜，恩有所施。君臣大义，母子至恩。今故主已亡，义其谁为；老母拘执，恩所当留。而厉以贪权，诱以策马，抑其利心，必其不顾，何其愚乎！

	 

	邑年三十，历位卿士，性少嗜欲，情厌事为。况今位尊身危，财多命殆，鄙人知之，何疑君子？

	 

	君长、敬通君长，鲍永字也。揭节垂组，自相署立。揭音其谒反，谓负也。盖仲由使门人为臣，孔子讥其欺天。孔子有疾，仲由欲使门人为臣，以大夫之礼葬孔子。孔子谓曰：“由之行诈也！吾谁欺，欺天乎？”事具《论语》。君长据位两州，加以一郡，《衍集》，鲍永行将军事，安集并州，拥兵屯太原，与太原李仲房同心诙并力。而河东畔国，兵不入彘，闻更始败，故诸国畔也。不入彘，言不征之也。彘，县名，属河东郡，顺帝改曰永安。上党见围，不窥大谷，即上所谓黠贼所围城者也。大谷自太原趣上党之道。不窥言不来救也。今并州大谷县西有大谷是也。宗正临境，莫之能援。兵威屈辱，国权日损，三王背畔，赤眉害主，未见兼行倍道之赴，若墨翟累茧救宋，申包胥重胝存楚，卫女驰归唁兄之志。卫女，卫宣公庶子顽之女，为许穆公夫人，其兄即戴公。吊失国曰唁。卫懿公为狄所灭，戴公乃立庐于曹邑。许穆夫人闵卫亡，思归唁之，不得，乃赋《载驰》之诗。事见《左传》。主亡一岁，莫知定所，虚冀妄言，苟肆鄙塞。未能事生，安能事死？未知为臣，焉知为主？岂厌为臣子，思为君父乎！欲摇太山而荡北海，言不可也。《孟子》曰“挟太山而超北海”也。事败身危，要思邑言。

	 

	衍不从。或讹言更始随赤眉在北，讹，伪也。永、衍信之，故屯兵界休，界休，县，属太原郡，今汾州县。方移书上党，云皇帝在雍，以惑百姓。永遣弟升及子婿张舒诱降涅城，《东观记》曰：“升及舒等谋使营尉李匡先反涅城，开门内兵，杀其县长冯晏，立故谒者祝回为涅长。”涅，县名，属上党郡，故城在今潞州乡县西。涅音奴结反。舒家在上党，邑悉系之。又书劝永降，永不答，《东观记》载邑书曰：“愚闻丈夫不释故而改图，哲士不徼幸而出危。今君长故主败不能死，新帝立不肯降，拥众而据壁，欲袭六国之从。与邑同事一朝，内为刎颈之盟，兴兵背畔，攻取涅城。破君长之国，坏父母之乡，首难结怨，轻弄凶器。人心难知，何意君长当为此计。昔者韩信将兵，无敌天下，功不世出，略不再见，威执项羽，名出高帝，不知天时，就亨于汉。知伯分国，既有三晋，欲大无已，身死地分，头为饮器。君长衔命出征，拥带徒士，上党阸不能救，河东畔不能取，朝有颠沛之忧，国有分崩之祸，上无仇牧之节，下无不占之志。天之所坏，人不能支。君长将兵不与韩信同日而论，威行得众不及智伯万分之半，不见天时，不知厌足。欲明人臣之义，当先知故主之未然；欲贪天下之利，宜及新主之未为。今故主已败，新主既成，四海为罗网，天下为敌人，举足遇害，动摇触患，履深泉之薄冰不为啼，涉千钧之发机不知惧，何如其知也？绝鲍氏之姓，废子都之业，诵尧之言，服桀之行，悲夫命也。张舒内行邪孽，不遵孝友，疏其父族，外附妻党，已收三族，将行其法。能逃不自诣者舒也，能夷舒宗者予也。”永邑遂结怨焉。自是与邑有隙。邑字伯玉，冯翊人也，后为渔阳太守。《东观记》曰：“邑，冯翊莲芍人也。其先齐诸田，父丰，为王莽著威将军。邑有大节，涉学蓺，能善属文。为渔阳太守，未到官，道病，征还为谏议大夫，病卒。”永、衍审知更始已殁，乃共罢兵，幅巾降于河内。不加冠帻，但以一幅巾饰首而已。

	 

	帝怨衍等不时至，永以立功得赎罪，遂任用之，立功谓说下怀。而衍独见黜。永谓衍曰：“昔高祖赏季布之罪，诛丁固之功。季布，项羽将。数窘汉王。汉王即位，赦布以为郎中。丁固，季布母弟。为项羽将，亦窘高祖，高祖急，顾谓丁固曰：“两贤岂相厄哉！”丁公引还。高祖即位，丁固谒见。高祖曰：“使项王失天下者丁公也。”遂斩之。今遭明主，亦何忧哉！”衍曰：“记有之，人有挑其邻人之妻者，挑其长者，长者詈之，挑其少者，少者报之，后其夫死而取其长者。或谓之曰：‘夫非骂尔者邪？’曰：‘在人欲其报我，在我欲其骂人也。’此并陈轸对秦王之词也。见《战国策》。引之者，言己为故主守节，亦冀新帝重之也。挑音徒了反。夫天命难知，人道易守，守道之臣，何患死亡？”顷之，帝以衍为曲阳令，曲阳，县名，属常山郡，故城在今定州鼓城县西也。诛斩剧贼郭胜等，降五千余人，论功当封，以谗毁，故赏不行。

	 

	建武六年日食，《续汉志》曰：“建武六年九月丙寅晦，日有食之，史官不见，郡以闻。”衍上书陈八事：其一曰显文德，二曰褒武烈，三曰修旧功，四曰招俊杰，五曰明好恶，六曰简法令，七曰差秩禄，八曰抚边境。书奏，帝将召见。初，衍为狼孟长，以罪摧陷大姓令狐略，是时略为司空长史，谗之于尚书令王护、尚书周生丰曰：“衍所以求见者，欲毁君也。”《风俗通》曰：“周生，姓也。”《豫章旧志》曰：“丰字伟防，太山南武阳人也。建武七年为豫章太守，清约俭惠。”护等惧之，即共排闲，衍遂不得入。

	 

	后卫尉阴兴、新阳侯阴就以外戚贵显，深敬重衍，衍遂与之交结，由是为诸王所聘请，兴及就并光烈皇后母弟也。《衍集》与阴就书曰：“衍闻神龙骧首，幽云景蒸，明圣修德，志士思名。是以意同情合，声比相应也。伏见君侯忠孝之性，慈仁殷勤，论议周密，思虑深远。顾以微贱，数蒙圣恩，被侯大惠。衍年老被病，恐一旦无禄，命先犬马，怀抱不报，赍恨入冥，思剖肝胆，有以塞责。方今天下安定，四海咸服，蒙恩更生之臣，无所效其死力。侧闻东平、山阳王壮当之国，择除官属，衍不自量，愿侯白以衍备门卫。鄙语曰：‘水不激不能破舟，矢不激不能饮羽。’不念旧恶，名贤所高。负责之臣，欲言不敢，惟侯哀怜，深留圣心，则阖棺之日，魂复何恨。”寻为司隶从事。帝惩西京外戚宾客，故皆以法绳之，大者抵死徙，其余至贬黜。衍由此得罪，尝自诣狱，有绍赦不问。时衍又与就书曰：“奏曹掾冯衍叩头死罪：衍材素愚驽，行义污秽，外无乡里之誉，内无汗马之劳，猥蒙明府天覆之德，华宠重叠。闲者，掾史疑衍之罪，众煦飘山，当为灰土。赖蒙明察，揆其素行，复保首领。倍知厚德笃于慈父，寖淫肌肤，渗漉骨髓，德重山岳，泽深河海。前送妻子还淄县，遭雨逢暑，以七月还。至阳武，闻诏捕诸王宾客，惶怖诣阙，冀先事自归十一日到，十二日上书（「上」字本脱，从《文选·江淹恨赋》注补），报归田里。即日束手诣洛阳诏狱，十五日夜诏书勿问。得出，遭雨，又疾，大困。冀高世之德，施以田子老马之惠，赠以秦穆骏马之恩，使长有依归，以效忠心。