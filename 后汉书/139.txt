吴祐字季英，祐音又。《续汉书》作“佑”。陈留长垣人也。父恢，为南海太守。“恢”或作“惔”，音徒滥反。祐年十二，随从到官。恢欲杀青简以写经书，杀青者，以火炙简令汗，取其青易书，复不蠹，谓之杀青，亦谓汗简。义见刘向别录也。祐谏曰：“今大人逾越五领，领者，西自衡山之南，东至于海，一山之限耳，别标名则有五焉。裴氏广州记云：“大庾、始安、临贺、桂阳、揭阳，是为五领。”邓德明《南康记》曰：“大庾，一也；桂阳甲骑，二也；九真都庞，三也；临贺萌渚，四也；始安越城，五也。”裴氏之说则为审矣。远在海滨，其俗诚陋，然旧多珍怪，上为国家所疑，下为权戚所望。希望其赠遗也。此书若成，则载之兼两。车有两轮，故称“两”也。昔马援以薏苡兴谤，王阳以衣囊徼名。徼，要也，音工尧反。《前书》曰，王阳好车马，衣服鲜明，而迁徙转移，所载不过囊橐。时人怪其奢，伏其俭，故俗传王阳能作黄金。嫌疑之闲，诚先贤所慎也。”恢乃止，抚其首曰：“吴氏世不乏季子矣。”季子谓季札也。及年二十，丧父，居无檐石，而不受赡遗。常牧豕于长垣泽中，续汉书曰“年四十余，乃为郡吏”也。行吟经书。遇父故人，谓曰：“卿二千石子而自业贱事，纵子无耻，柰先君何？”祐辞谢而已，守志如初。

	 

	后举孝廉，《陈留耆旧传》曰：“太守冷宏集召补文学，宏见异之，擢举孝廉。”将行，郡中为祖道，祐越坛共小史雍丘黄真欢语移时，与结友而别。祖道之礼，封土为軷坛也。《五经要义》曰：“祖道者，行祭为道路祈也。”《周礼太驭》：“掌王玉路以祀，及犯軷。”注云：“犯軷者，封土象山于路侧，以菩刍棘柏为神主祭之，以车轹軷而去。喻无险难。”功曹以祐倨，请黜之。太守曰：“吴季英有知人之明，卿且勿言。”真后亦举孝廉，除新蔡长，世称其清节。《谢承书》曰：“真字夏甫。”时公沙穆来游太学，无资粮，乃变服客佣，为祐赁舂。祐与语大惊，遂共定交于杵臼之闲。

	 

	祐以光禄四行迁胶东侯相。《汉官仪》曰“四行，敦厚、质朴、逊让、节俭”也。时济北戴宏父为县丞，宏年十六，从在丞舍。祐每行园，常闻讽诵之音，奇而厚之，亦与为友，卒成儒宗，知名东夏，东夏，东方也。《尚书》曰“尹兹东夏”也。官至酒泉太守。《济北先贤传》曰“宏字元襄，刚县人也。年二十二，为郡督邮，曾以职事见诘，府君欲挞之。宏曰：‘今鄙郡遭明府，咸以为仲尼之君，国小人少，以宏为颜回，岂闻仲尼有挞颜回之义？’府君异其对，即日教署主簿”也。祐政唯仁简，以身率物。民有争诉者，辄闭合自责，然后断其讼，以道譬之。或身到闾里，重相和解。自是之后，争隙省息，吏人怀而不欺。啬夫孙性私赋民钱，《续汉书》曰：“赋钱五百，为父市单衣。”市衣以进其父，父得而怒曰：“有君如是，何忍欺之！”促归伏罪。性惭惧，诣合持衣自首。祐屏左右问其故，性具谈父言。祐曰：“掾以亲故，受污秽之名，所谓‘观过斯知人矣’。”《论语》载孔子之言也。使归谢其父，还以衣遗之。又安丘男子毋丘长与母俱行市，道遇醉客辱其母，长杀之而亡，安丘追踪于胶东得之。祐呼长谓曰：“子母见辱，人情所耻。然孝子忿必虑难，动不累亲。《论语》孔子曰：“忿思难。”又曰：“一朝之忿，忘其身以及其亲，非惑与？”今若背亲逞怒，若，汝也。逞，快也。白日杀人，赦若非义，刑若不忍，将如之何？”长以械自系，在手曰械。曰：“国家制法，囚身犯之。明府虽加哀矜，恩无所施。”祐问长有妻子乎？对曰：“有妻未有子也。”即移安丘逮长妻，妻到，解其桎梏，使同宿狱中，妻遂怀孕。至冬尽行刑，长泣谓母曰：“负母应死，当何以报吴君乎？”乃啮指而吞之，含血言曰：“妻若生子，名之‘吴生’，言我临死吞指为誓，属儿以报吴君。”因投缳而死。谓以绳为缳，投之而缢也。缳音胡犬反。

	 

	祐在胶东九年，《陈留耆旧传》曰：“祐处同僚，无私书之问，上司无笺檄之敬。在胶东，书不入京师也。”迁齐相，大将军梁冀表为长史。及冀诬奏太尉李固，祐闻而请见，与冀争之，不听。时扶风马融在坐，为冀章草，祐因谓融曰：“李公之罪，成于卿手。李公即诛，卿何面目见天下之人乎？”冀怒而起入室，祐亦径去。冀道出祐为河闲相，因自免归家，不复仕，躬灌园蔬，以经书教授。年九十八卒。

	 

	长子凤，官至乐浪太守，少子恺，新息令；凤子冯，鲖阳侯相：鲖阳，县，属汝南郡。音纣。皆有名于世。《陈留耆旧传》曰：“凤字君雅，冯字子高。”

	 

	延笃字叔坚，南阳犨人也。犨音昌犹反，故城在汝州鲁山县东南也。少从颍川唐溪典受《左氏传》，《先贤行状》曰：“典字季度，为西鄂长。”《风俗通》曰：“吴夫?王奔楚，封堂溪，因以为氏。”典为五官中郎将。“唐”与“堂”同也。旬日能讽之，典深敬焉。《先贤行状》曰：“笃欲写《左氏传》，无纸，唐溪典以废笺记与之。笃以笺记纸不可写传，乃借本讽之，彻尽辞归。典曰：‘卿欲写传，何故辞归？’笃曰：‘已讽之矣。’典闻之叹曰：‘嗟乎延生！虽复端木闻一知二，未足为喻。若使尼父更起于洙、泗，君当编名七十，与游、夏争匹也。’”又从马融受业，博通经传及百家之言，能著文章，有名京师。

	 

	举孝廉，为平阳侯相。到官，表龚遂之墓，立铭祭祠，擢用其后于畎亩之闲。前书龚遂，山阳南平阳人，为勃海太守。南平阳故城在今兖州邹县。以师丧弃官奔赴，五府并辟不就。

	 

	桓帝以博士征，拜议郎，与朱穆、边韶共著作东观。稍迁侍中。帝数问政事，笃诡辞密对，《谷梁传》曰：“故士造辟而言，诡辞而出。”范宁注云：“辟，君也。诡辞而出，不以实告人也。”动依典义。迁左冯翊，又徙京兆尹。其政用宽仁，忧恤民黎，擢用长者，与参政事，郡中欢爱，三辅咨嗟焉。先是陈留边凤为京兆尹，亦有能名，郡人为之语曰：“前有赵张三王，《前书》，赵广汉、张敞、王遵、王章、王骏俱为京兆尹也。后有边延二君。”

	 

	时皇子有疾，下郡县出珍药，而大将军梁冀遣客赍书诣京兆，并货牛黄。吴普《本草》曰：“牛黄味苦，无毒，牛出入呻者有之。夜有光走角中。牛死，入胆中，如即子黄。”《神农本草》曰：“疗惊弃，除邪逐鬼。”笃发书收客，曰：“大将军椒房外家，而皇子有疾，必应陈进医方，岂当使客千里求利乎？”遂杀之。冀惭而不得言，有司承旨欲求其事。笃以病免归，教授家巷。

	 

	时人或疑仁孝前后之证，笃乃论之曰：“观夫仁孝之辩，辩，争也。纷然异端，互引典文，代取事据，代，更也。可谓笃论矣。笃，厚也。夫人二致同源，总率百行，二致，仁、孝也。《易·系词》曰“殊涂而同归，百虑而一致”也。非复铢两轻重，必定前后之数也。而如欲分其大较，较犹略也。体而名之，则孝在事亲，仁施品物。施物则功济于时，事亲则德归于己。于己则事寡，济时则功多。推此以言，仁则远矣。然物有出微而著，事有由隐而章。近取诸身，则耳有听受之用，目有察见之明，足有致远之劳，手有饰卫之功，功虽显外，本之者心也。远取诸物，则草木之生，始于萌牙，终于弥蔓，枝叶扶疏，荣华纷缛，《说文》曰：“缛，繁彩饰也。”末虽繁蔚，致之者根也。夫仁人之有孝，犹四体之有心腹，四体谓手足也。枝叶之有本根也。圣人知之，故曰：‘夫孝，天之经也，地之义也，人之行也。’《左氏传》赵简子问子太叔：“何谓礼？”对曰：“闻诸先大夫子产曰：‘夫礼，天之经也，地之义也，人之行也。天地之经，人实则之，则天之明，因地之性。’”孔子取为《孝经》之词也。‘君子务本，本立而道生，孝悌也者，其为仁之本与！’《论语》载有若之词也。然体大难备，物性好偏，故所施不同，事少两兼者也。如必对其优劣，则仁以枝叶扶疏为大，孝以心体本根为先，可无讼也。或谓先孝后仁，非仲尼序回、参之意。《论语》孔子曰：“参也鲁，回也其庶乎？”言庶几于善道也。鲁，钝也。言若先孝后仁，则曾参不得不贤于颜子。盖以为仁孝同质而生，纯体之者，则互以为称，虞舜、颜回是也。虞舜、颜回纯德既备，或仁或孝，但随其所称尔。若偏而体之，则各有其目，公刘、曾参是也。《史记》，公刘，后稷曾孙也。能修复后稷之业，务耕种，行地宜，百姓怀之，多从而保归焉。故公刘以仁纪德，曾参以至孝称贤，此则各自为目，不能总兼其美也。夫曾、闵以孝悌为至德，曾参、闵损也。管仲以九合为仁功，《论语》孔子曰：“桓公九合诸侯，不以兵车，管仲之力，如其仁，如其仁。”九合者，谓再会于鄄，两会于幽，又会柽、首止、戴宁、母洮、葵丘也。未有论德不先回、参，考功不大夷吾。以此而言，各从其称者也。”

	 

	前越巂太守李文德素善于笃，时在京师，谓公卿曰：“延叔坚有王佐之才，奈何屈千里之足乎？”欲令引进之。笃闻，乃为书止文德曰：“夫道之将废，所谓命也。《论语》孔子曰：“道之将行也与？命也。道之将废也与？命也。”流闻乃欲相为求还东观，来命虽笃，所未敢当。吾尝昧爽栉梳，坐于客堂。孔安国注《尚书》曰：“昧，暝也。爽，明也。”朝则诵羲、文之《易》，虞、夏之《书》，历公旦之典礼，览仲尼之《春秋》。周公摄政七年，制礼作乐。班固《东都赋》曰“今论者但知诵虞、夏之《书》，咏殷、周之《诗》，讲羲、文之《易》，论孔氏之《春秋》”也。夕则消摇内阶，咏《诗》南轩。《楚词》：“高堂邃宇，镂槛层轩。”王逸注云：“轩，楼板也。”百家众氏，投闲而作。言诵经典之余，投射闲隙而玩百氏也。洋洋乎其盈耳也，洋洋，美也。《论语》曰：“洋洋乎盈耳哉。”涣烂兮其溢目也，涣烂，文章貌也。纷纷欣欣兮其独乐也。当此之时，不知天之为盖，地之为舆；宋玉《大言赋》曰“方地为舆，员天为盖”也。不知世之有人，己之有躯也。虽渐离击筑，傍若无人，《说文》曰：“筑，五弦之乐也。”沈约《宋书》曰：“筑不知谁所造也。史记唯云高渐离击筑。”案：今筑形似筝，有项有柱。史记，荆轲至燕，日与屠狗及高渐离击筑，荆轲和而歌于市中，相乐，已而相泣，傍若无人。高凤读书，不知暴雨，事具《逸人传》也。方之于吾，未足况也。且吾自束修已来，束修谓束带修饰。郑玄注《论语》曰“谓年十五已上”也。为人臣不陷于不忠，为人子不陷于不孝，上交不谄，下交不黩，《易·系词》之文也。从此而殁，下见先君远祖，可不惭赧。色愧曰赧，音女板反。如此而不以善止者，恐如教羿射者也。《史记》，有养由基者，善射者也，去柳叶百步而射之，百发而百中之。左右观者数千人，皆曰“善射”。有一人立其旁，曰：“善，可教射矣。”养由基怒，释弓搤剑曰：“客安能教我射乎？”客曰：“非吾能教枝左诎右也。夫去柳叶百步而射之，百发百中之，不以善息，少焉气衰力倦，弓拨矢钩，一发不中者百发尽息。”此言羿者，盖以俱善射而称之焉。慎勿迷其本，弃其生也。”

	 

	后遭党事禁锢。锢谓闭塞。永康元年，卒于家。乡里图其形于屈原之庙。屈原，楚大夫，抱忠贞而死。笃有志行文彩，故图其像而偶之焉。

	 

	笃论解经传，多所驳正，后儒服虔等以为折中。所著诗、论、铭、书、应讯、表、教令，讯，问也。盖《答客难》之类。凡二十篇云。

	 

	史弼字公谦，陈留考城人也。父敞，顺帝时以佞辩至尚书、郡守。《续汉书》曰“敞为京兆尹，化有能名，尤善条教，见称于三辅”也。弼少笃学，聚徒数百。仕州郡，《谢承书》曰：“弼年二十为郡功曹，承前太守宋欣秽浊之后，悉条诸生聚敛奸吏百余人，皆白太守，埽迹迹还县，高名由此而兴。”辟公府，迁北军中候。

	 

	是时桓帝弟渤海王悝素行险辟，僭傲多不法。弼惧其骄悖为乱，乃上封事曰：“臣闻帝王之于亲戚，爱虽隆，必示之以威；体虽贵，必禁之以度。如是，和睦之道兴，骨肉之恩遂。昔周襄王恣甘昭公，甘昭公王子带，周襄王弟也，食邑于甘，谥曰昭。《左传》曰，初，甘昭公有宠于惠后，后将立之，未及而卒。昭公奔齐。王复之，遂以狄师攻王，王出适郑也。孝景皇帝骄梁孝王，梁孝王，景帝弟，窦太后少子，爱之，赐天子旌旗，出警入跸。景帝尝与王宴太后前，曰：“千秋万岁后传王。”爰盎谏不许，遂令人刺杀盎也。而二弟阶宠，终用?慢，卒周有播荡之祸，汉有爰盎之变。窃闻勃海王悝，凭至亲之属，恃偏私之爱，失奉上之节，有僭慢之心，外聚剽轻不逞之徒，剽，悍也。逞，快也。谓被侵枉不快之人也。《左传》曰：“率群不逞之人。”剽音疋妙反。内荒酒乐，出入无常，所与群居，皆有口无行，有虚言无实行也。或家之弃子，或朝之斥臣，必有羊胜、伍被之变。《前书》羊胜劝梁王求汉嗣，伍被劝淮南王谋反诛也。州司不敢弹纠，傅相不能匡辅。陛下隆于友于，不忍遏绝。友，亲也。《尚书》曰：“惟孝友于兄弟。”恐遂滋蔓，为害弥大。滋，长；蔓，延也。《左氏传》：“无使滋蔓，蔓难图也。”乞露臣奏，宣示百僚，使臣得于清朝明言其失，然后诏公卿平处其法。法决罪定，乃下不忍之诏。臣下固执，然后少有所许。如是，则圣朝无伤亲之讥，勃海有享国之庆。不然，惧大狱将兴，使者相望于路矣。臣职典禁兵，备御非常，而妄知藩国，干犯至戚，罪不容诛。不胜愤懑，谨冒死以闻。”帝以至亲，不忍下其事。后悝竟坐逆谋，贬为廮陶王。

	 

	弼迁尚书，出为平原相。时诏书下举钩党，钩谓相连也。郡国所奏相连及者多至数百，唯弼独无所上。诏书前后切却州郡，切，急也。滥，退也。髡笞掾史。从事坐传责曰：《续汉志》每州皆有从事史及诸曹掾史。传，客舍也，音知恋反。坐传舍召弼而责。“诏书疾恶党人，旨意恳恻。青州六郡，其五有党，济南、乐安、齐国、东莱、平原、北海六郡，青州所管也。青州在齐国临淄，见《汉官仪》。近国甘陵，亦考南北部，桓帝为蠡吾侯，受学于甘陵周福，及帝即位，擢福为尚书。时同郡河南尹房植有名当朝，二家宾客互相讥揣，遂各树朋徒，渐成尤隙，由是甘陵有南北部。见《党人篇序》也。平原何理而得独无？”弼曰：“先王疆理天下，画界分境，疆，界也。理，正也。《左传》曰“先王疆理天下，物土之宜而布其利”也。水土异齐，风俗不同，《前书》曰“凡人函五常之性，而其刚柔缓急，音声不同。系水土之风气，故谓之风。好恶取舍，动静无常，随君上之情Q欲Y，故谓之俗”也。它郡自有，平原自无，胡可相比？若承望上司，诬陷良善，淫刑滥罚，以逞非理，则平原之人，户可为党。相有死而已，所不能也。”从事大怒，即收郡僚职送狱，遂举奏弼。会党禁中解，弼以俸赎罪得免，俸音扶用反。济活者千余人。

	 

	弼为政特挫抑强豪，其小民有罪，多所容贷。迁河东太守，被一切诏书当举孝廉。弼知多权贵请托，乃豫来断绝书属。属音之欲反。中常侍侯览果遣诸生赍书请之，并求假盐税，积日不得通。生乃说以它事谒弼，而因达览书。弼大怒曰：“太守忝荷重任，当选士报国，尔何人而伪诈无状！”命左右引出，楚捶数百，府丞、掾史十余人皆谏于廷，弼不对。遂付安邑狱，即日考杀之。侯览大怨，遂诈作飞章下司隶，诬弼诽谤，槛车征。吏人莫敢近者，唯前孝廉裴瑜送到崤渑之闲，大言于道傍曰：“明府摧折虐臣，选德报国，如其获罪，足以垂名竹帛，愿不忧不惧。”弼曰：“‘谁谓荼苦，其甘如荠。’《诗·卫风》也。荼，苦菜也。昔人刎颈，九死不恨。”刎，割也。《楚词》曰“虽九死其犹未悔”也。及下廷尉诏狱，平原吏人奔走诣阙讼之。又前孝廉魏劭毁变形服，诈为家僮，瞻护于弼。弼遂受诬，事当弃市。劭与郡人卖郡邸，郡邸，若今之寺邸也。行赂于侯览，得减死罪一等，论输左校。时人或讥曰：“平原行货以免君，无乃蚩乎！”陶丘洪曰：《青州先贤传》曰：“洪字子林，平原人也。清达博辩，文冠当代。举孝廉，不行，辟太尉府。年三十卒。”“昔文王牖里，闳、散怀金。牖里，殷狱名。或作“羑”，亦名羑城，在今相州汤阴县北。《帝王纪》：“散宜生、南宫括、闳夭学乎吕尚。尚知三人贤，结朋友之交。及纣囚文王，乃以黄金千镒与宜生，令求诸物与纣。”《史记》曰“闳夭之徒乃求有莘美女，骊戎文马，有熊九驷，它奇怪物，因殷孽臣费仲献之于纣，纣大说，乃赦之”也。史弼遭患，义夫献宝。亦何疑焉！”于是议者乃息。刑竟归田里，称病闭门不出。数为公卿所荐，议郎何休又讼弼有干国之器，宜登台相，征拜议郎。侯览等恶之。光和中，出为彭城相，会病卒。裴瑜位至尚书。《先贤行状》曰“瑜字雉璜。聪明敏达，观物无滞。清论所加，必为成器；丑议所指，没齿无怨”也。

	 

	论曰：夫刚烈表性，鲜能优宽；仁柔用情，多乏贞直。吴季英视人畏伤，发言烝烝，烝烝犹仍也。似夫儒者；而怀愤激扬，折让权枉，又何壮也！仁以矜物，义以退身，君子哉！《法言》曰：“君子于仁也柔，于义也刚。”语曰：“活千人者子孙必封。”《前书》王翁孺曰：“闻活千人者有封子孙。吾所活者千人，后世其兴乎？”史弼颉颃严吏，颉颃犹上下也。终全平原之党，而其后不大，不大谓子孙衰替也。《左传》晋卜偃曰：“毕万之后必大。”斯亦未可论也。

	 

	卢植字子干，涿郡涿人也。身长八尺二寸，音声如钟。少与郑玄俱事马融，能通古今学，好研精而不守章句。融外戚豪家，融，明德皇后之从侄也。多列女倡歌舞于前。植侍讲积年，未尝转眄，融以是敬之。学终辞归，阖门教授。性刚毅有大节，常怀济世志，不好辞赋，能饮酒一石。

	 

	时皇后父大将军窦武援立灵帝，初秉机政，朝议欲加封爵。植虽布衣，以武素有名誉，乃献书以规之曰：“植闻嫠有不恤纬之事，《左传》曰，范献子曰：“人亦有言，嫠不恤其纬而忧宗周之陨，为将及焉。”杜预注曰：“嫠，寡妇也。织者常苦纬少，寡妇所宜忧也。”漆室有倚楹之戚，《琴操》曰：“鲁漆室女倚柱悲吟而啸，邻人见其心之不乐也，进而问之曰：‘有淫心欲嫁之念耶，何吟之悲？’漆室女曰：‘嗟乎！嗟乎！子无志，不知人之甚也。昔者楚人得罪于其君，走逃吾东家，马逸，蹈吾园葵，使吾终年不见恹菜；吾西邻人失羊不还，请吾兄追之，雾浊水出，使吾兄溺死，终身无兄。政之所致也。吾忧国伤人，心悲而啸，岂欲嫁哉！’自伤怀结而为人所疑，于是褰裳入山林之中，见女贞之木，喟然叹息，援琴而弦歌以女贞之辞，自经而死。”忧深思远，君子之情。《诗序》曰：“忧深思远，俭而用礼，乃有尧之遗风焉。”夫士立争友，义贵切磋。《孝经》曰：“士有争友，身不陷于不义。”《诗》云：“如切如磋。”郑玄注云：“骨曰切，象曰磋。言友之相规诫，如骨象之见切磋。”书陈‘谋及庶人’，《尚书·洪范》曰“谋及卿士，谋及庶人”也。《诗》咏‘询于刍荛’。《诗·大雅》曰：“先人有言，询于刍荛。”毛苌注云：“刍荛，采薪者也。”植诵先王之书久矣，敢爱其瞽言哉！无目翳曰瞽。即音直忍反。今足下之于汉朝，犹旦、奭之在周室，建立圣主，四海有系。论者以为吾子之功，于斯为重。天下聚目而视，攒耳而听，《前书》贾山曰“使天下戴目而视，倾耳而听”也。谓准之前事，将有景风之祚。景风，解见《和纪》。寻《春秋》之义，王后无嗣，择立亲长，年均以德，德均则决之卜筮。《左传》王子朝曰：“先王之命，王后无嫡，则择立长。年钧以德，德钧以卜，古之制也。”今同宗相后，披图案牒，以次建之，何勋之有？岂横叨天功以为己力乎！叨，贪也。《左传》曰“贪天之功，以为己力”也。宜辞大赏，以全身名。又比世祚不竞，竞，强也。仍外求嗣，可谓危矣。而四方未宁，盗贼伺隙，恒岳、勃碣，勃，勃海也。碣，碣石山也。特多奸盗，将有楚人胁比，尹氏立朝之变。《左传》曰，楚公子比，恭王之子也。灵王立，子比奔晋。灵王卒，子比自晋归楚，立为君。比弟公子弃疾欲篡其位，夜乃使人周走呼曰：“王至矣。”国人大惊，子比乃自杀。王子朝，周景王之庶子。景王卒，子猛立。尹氏，周卿士，立子朝，夺猛位也。宜依古礼，置诸子之官，征王侯爱子，宗室贤才，外崇训道之义，内息贪利之心，简其良能，随用爵之，强干弱枝之道也。”以树为喻也。谓京师为干，四方为枝。《前书》曰：“汉兴，立都长安，徙齐诸田、楚昭、屈、景及诸功臣家于长陵。盖以强干弱枝，非独为奉山园也。”武并不能用。州郡数命，植皆不就。建宁中，征为博士，乃始起焉。熹平四年，九江蛮反，四府选植才兼文武，拜九江太守，蛮寇宾服。以疾去官。

	 

	作《尚书章句》、《三礼解诂》。诂，事也。言解其事意。时始立太学《石经》，以正《五经》文字，植乃上书曰：“臣少从通儒故南郡太守马融受古学，颇知今之《礼记》特多回冗。回冗犹纡曲也。臣前以《周礼》诸经，发起秕谬，秕，粟不成。谕义之乖僻也。敢率愚浅，为之解诂，而家乏，无力供缮写上。缮，善也。言家贫不能善写而上也。愿得将书生二人，共诣东观，就官财粮，专心研精，合《尚书》章句，考《礼记》失得，庶裁定圣典，刊正碑文。古文科斗，近于为实，而厌抑流俗，降在小学。古文谓孔子壁中书也。形似科斗，因以为名。《前书》谓文字为“小学”也。中兴以来，通儒达士班固、贾逵、郑兴父子，并敦悦之。兴子众也，自有传。《左传》曰“郄縠悦《礼乐》而敦《诗书》”也。今《毛诗》、《左氏》、《周礼》各有传记，其与《春秋》共相表里，表里言义相须而成也。《前书》云：“《河图》、《洛书》相为经纬，八卦、九章相为表里。”宜置博士，为立学官，以助后来，以广圣意。”

	 

	会南夷反叛，以植尝在九江有恩信，拜为庐江太守。植深达政宜，务存清静，弘大体而已。

	 

	岁余，复征拜议郎，与谏议大夫马日磾、议郎蔡邕、杨彪、韩说等并在东观，校中书《五经》记传，补续《汉记》。言中书以别于外也。帝以非急务，转为侍中，迁尚书。光和元年，有日食之异，植上封事谏曰：“臣闻《五行传》‘日晦而月见谓之朓，王侯其舒’。《五行传》，刘向所著。朓者，月行速在日前，故早见。刘向以为君舒缓则臣骄慢，故日行迟而月行速也。此谓君政舒缓，故日食晦也。《春秋传》曰‘天子避位移时’，《左氏传》曰：“日过分未至三辰有灾，于是乎君不举，避移时。”杜预注曰：“避正寝，过日食时也。”言其相掩不过移时。而闲者日食自巳过午，既食之后，云雾晻暧。比年地震，彗孛互见。臣闻汉以火德，化当宽明。近色信谗，忌之甚者，如火畏水故也。案今年之变，皆阳失阴侵，消御灾凶，宜有其道。谨略陈八事：一曰用良，二曰原禁，原其所禁而宥之也。三曰御疠，防御疫疠之气。四曰备寇，五曰修体，六曰遵尧，七曰御下，八曰散利。用良者，宜使州郡核举贤良，核，实也。随方委用，责求选举。原禁者，凡诸党锢，多非其罪，可加赦恕，申宥回枉。回，邪也。御疠者，宋后家属，并以无辜委骸横尸，不得收葬，疫疠之来，皆由于此。宜来收拾，以安游魂。后以王甫、程阿所构，忧死，父及兄弟并被诛。灵帝后梦见桓帝怒曰“宋皇后何罪而绝其命？已诉于天，上帝震怒，罪在难救”也。备寇者，侯王之家，赋税减削，愁穷思乱，必致非常，宜使给足，以防未然。修礼者，应征有道之人，若郑玄之徒，陈明《洪范》，攘服灾咎。遵尧者，今郡守刺史一月数迁，宜依黜陟，以章能否，纵不九载，可满三岁。《书》曰：“三载考绩，黜陟幽明。”孔安国注曰：“三年考功，三考九年，能否幽明有别，升进其明者，黜退其幽者。”此皆唐尧之法也。御下者，谓谒希爵，一宜禁塞，希，求也。迁举之事，责成主者。散利者，天子之体，理无私积，宜弘大务，蠲略细微。”蠲，除也。帝不省。

	 

	中平元年，黄巾贼起，四府举植，拜北中郎将，持节，以护乌桓中郎将宗员副，将北军五校士，发天下诸郡兵征之。连战破贼帅张角，斩获万余人。角等走保广宗，植筑围凿堑，造作云梯，垂当拔之。帝遣小黄门左丰诣军观贼形埶，或劝植以赂送丰，植不肯。丰还言于帝曰：“广宗贼易破耳。卢中郎固垒息军，以待天诛。”帝怒，遂槛车征植，减死罪一等。及车骑将车皇甫嵩讨平黄巾，盛称植行师方略，嵩皆资用规谋，济成其功。以其年复为尚书。

	 

	帝崩，大将军何进谋诛中官，乃召并州牧董卓，以惧太后。植知卓凶悍难制，必生后患，固止之。进不从。及卓至，果陵虐朝廷，乃大会百官于朝堂，议欲废立。群僚无敢言，植独抗议不同。卓怒罢会，将诛植，语在《卓传》。植素善蔡邕，邕前徙朔方，植独上书请之。邕时见亲于卓，故往请植事。又议郎彭伯谏卓曰：“卢尚书海内大儒，人之望也。今先害之，天下震怖。”卓乃止，但免植官而已。

	 

	植以老病求归，惧不免祸，乃诡道从轘辕出。诡，诈也。轘辕道在今洛州缑氏县东南也。卓果使人追之，到怀，不及。遂隐于上谷，不交人事。冀州牧袁绍请为军师。初平三年卒。临困，来其子俭葬于土穴，不用棺椁，附体单帛而已。所著碑、诔、表、记凡六篇。

	 

	建安中，曹操北讨柳城，过涿郡，《魏志》曰，建安十二年，操北征乌桓，涉鲜卑，讨柳城，登白狼山也。告守令曰：“故北中郎将卢植，名著海内，学为儒宗，士之楷模，国之桢干也。昔武王入殷，封商容之闾；郑丧子产，仲尼陨涕。《左传》曰：“仲尼闻子产死，出涕曰：‘古之遗爱也。’”孤到此州，嘉其余风。《春秋》之义，贤者之后，宜有殊礼。《公羊传》曰：“君子之善善也长，恶恶也短。恶恶止其身，善善及子孙。贤者子孙，故君子为之讳也。”亟遣丞掾除其坟墓，亟，急也。存其子孙，并致薄醊，醊，祭酹也。音张芮反。以彰厥德。”子毓，知名。《魏志》曰：“毓字子家，十岁而孤，以学行称，仕魏至侍中、吏部尚书。时举中书郎，诏曰：‘得其人与不，在卢生耳。选举莫取有名，如画地为饼，不可啖也。’毓对曰：‘名不足以致异人，而可以得常士。常士畏教慕善，然后有名也。’”

	 

	论曰：风霜以别草木之性，《论语》曰：“岁寒然后知松柏之后雕也。”危乱而见贞良之节，《老子》曰：“国家昏乱有忠臣。”则卢公之心可知矣。夫螽虿起怀，雷霆骇耳，虽贲、育、荆、诸之伦，孟贲，多力者也；夏育，勇者也：并卫人。荆，荆轲也。诸，专诸也。未有不冘豫夺常者也。冘，人行貌也，音淫。言冘豫不能自定也。夺谓易其常分者也。当植抽白刃严合之下，追帝河津之闲，排戈刃，赴戕折，事见《何进传》。杜预注《左传》曰：“戕者，卒暴之名也。”岂先计哉？君子之于忠义，造次必于是，颠沛必于是也。《孔子》曰：“君子无终食之闲违仁，造次必于是，颠沛必于是。”马融注云：“造次，急遽也。颠沛，僵仆也。虽急遽僵仆，不违仁也。”

	 

	赵岐字邠卿，京兆长陵人也。初名嘉，生于御史台，因字台卿，以其祖为御史，故生于台也。后避难，故自改名字，示不忘本土也。岐少明经，有才蓺，娶扶风马融兄女。融外戚豪家，岐常鄙之，不与融相见。《三辅决录注》曰：“岐娶马敦女宗姜为妻。敦兄子融尝至岐家，多从宾与从妹宴饮作乐，日夕乃出。过问赵处士所在。岐亦厉节，不以妹婿之故屈志于融也。与其友书曰：‘马季长虽有名当世，而不持士节，三辅高士未曾以衣裾襒其门也。’岐曾读《周官》二义不通，一往造之，贱融如此也。”仕州郡，以廉直疾恶见惮。年三十余，有重疾，卧蓐七年，蓐，寝蓐也。《声类》曰：“蓐，荐也。”自虑奄忽，乃为遗令来兄子曰：“大丈夫生世，遁无箕山之操，《易》曰：“遁而亨，君子以远小人。”王弼注：“遁之义，避内而之外者也。”箕山，许由所隐处也。仕无伊、吕之勋，天不我与，复何言哉！可立一员石于吾墓前，刻之曰：‘汉有逸人，姓赵名嘉。有志无时，命也柰何！’”其后疾瘳。

	 

	永兴二年，辟司空掾，议二千石得去官为亲行服，朝廷从之。其后为大将军梁冀所辟，为陈损益求贤之策，冀不纳。举理剧，为皮氏长。皮氏故城在今绛州龙门县西。《决录》曰“岐为长，抑强讨奸，大兴学校”也。会河东太守刘祐去郡，而中常侍左悺兄胜代之，岐耻疾宦官，即日西归。京兆尹延笃复以为功曹。

	 

	先是中常侍唐衡兄玹为京兆虎牙都尉，玹音玄。郡人以玹进不由德，皆轻侮之。岐及从兄袭又数为贬议，玹深毒恨。《决录注》：“袭字元嗣。先是杜伯度、崔子玉以工草书称于前代，袭与罗晖拙书，见蚩于张伯英。英颇自矜高，与朱赐书云‘上比崔、杜不足，下方罗、赵有余’”也。延熹元年，玹为京兆尹，岐惧祸及，乃与从子戬逃避之。玹果收岐家属宗亲，陷以重法，尽杀之。《决录注》曰：“岐长兄槃，州都官从事，早亡。次兄无忌，字世卿，部河东从事，为玹所杀。”戬音翦。岐遂逃难四方，江、淮、海、岱，靡所不历。自匿姓名，卖饼北海市中。时安丘孙嵩年二十余，游市见岐，察非常人，停车呼与共载。岐惧失色，嵩乃下帷，令骑屏行人。密问岐曰：“视子非卖饼者，又相问而色动，不有重怨，即亡命乎？我北海孙宾石，阖门百口，埶能相济。”岐素闻嵩名，即以实告之，遂以俱归。嵩先入白母曰：“出行，乃得死友。”迎入上堂，飨之极欢。藏岐复壁中数年，岐作《厄屯歌》二十三章。

	 

	后诸唐死灭，因赦乃出。三府闻之，同时并辟。九年，乃应司徒胡广之命。会南匈奴、乌桓、鲜卑反叛，公卿举岐，擢拜并州刺史。岐欲奏守边之策，未及上，会坐党事免，因撰次以为《御寇论》。《决录注》曰：“是时纲维不摄，阉竖专权，岐拟前代连珠之书四十章上之，留中不出。”

	 

	灵帝初，复遭党锢十余岁。中平元年，四方兵起，诏选故刺史、二千石有文武才用者，征岐拜议郎。车骑将军张温西征关中，请补长史，别屯安定。大将军何进举为敦煌太守，行至襄武，县名，属陇西郡。岐与新除诸郡太守数人俱为贼边章等所执。贼欲胁以为帅，岐诡辞得免，展转还长安。《决录注》曰“岐还至陈仓，复遇乱兵，裸身得免，在草中十二日不食”也。

	 

	及献帝西都，复拜议郎，稍迁太仆。及李傕专政，使太傅马日磾抚慰天下，以岐为副。日磾行至洛阳，表别遣岐宣扬国命，所到郡县，百姓皆喜曰：“今日乃复见使者车骑。”

	 

	是时袁绍、曹操与公孙瓒争冀州，绍及操闻岐至，皆自将兵数百里奉迎，岐深陈天子恩德，宜罢兵安人之道，又移书公孙瓒，为言利害。绍等各引兵去，皆与岐期会洛阳，奉迎车驾。岐南到陈留，得笃疾，经涉二年，期者遂不至。

	 

	兴平元年，诏书征岐，会帝当还洛阳，先遣卫将军董承修理宫室。岐谓承曰：“今海内分崩，唯有荆州境广地胜，西通巴蜀，南当交址，年谷独登，兵人差全。岐虽迫大命，犹志报国家，欲自乘牛车，南说刘表，可使其身自将兵来卫朝廷，与将军并心同力，共奖王室。此安上救人之策也。”承即表遣岐使荆州，督租粮。岐至，刘表即遣兵诣洛阳助修宫室，军资委输，前后不绝。时孙嵩亦寓于表，表不为礼，岐乃称嵩素行笃烈，因共上为青州刺史。岐以老病，遂留荆州。

	 

	曹操时为司空，举以自代。光禄勋桓典、少府孔融上书荐之，于是就拜岐为太常。年九十余，建安六年卒。先自为寿藏，寿藏谓冢圹也。称寿者，取其久远之意也。犹如寿宫、寿器之类。颐在今荆州古郢城中也。图季札、子产、晏婴、叔向四像居宾位，又自画其像居主位，皆为赞颂。来其子曰：“我死之日，墓中聚沙为默，布簟白衣，散发其上，覆以单被，即日便下，下讫便掩。”岐多所述作，著《孟子章句》、《三辅决录传》于时。《决录序》曰：“三辅者，本雍州之地，世世徙公卿吏二千石及高赀，皆以陪诸陵。五方之俗杂会，非一国之风，不但系于《诗秦》、《豳》也。其为士好高尚义，贵于名行。其俗失则趣埶进权，唯利是视。余以不才，生于西土，耳能听而闻故老之言，目能视而见衣冠之畴，心能识而观其贤愚。常以玄冬，梦黄发之士，姓玄名明，字子真，与余寤言，言必有中，善否之闲，无所依违，命操笔者书之。近从建武以来，暨于斯今，其人既亡，行乃可书，玉石朱紫，由此定矣，故谓之《决录》矣。”

	 

	赞曰：吴翁温爱，义干刚烈。谓以义干梁冀争李固也。延、史字人，风和恩结。梁使显刑，诬党潜绝。子干兼姿，逢掖临师。礼记》孔子曰：“丘少居鲁，衣逢掖之衣。”郑玄注曰：“逢犹大也。为大掖之衣，此君子有道蓺者所衣也。”相承本作缝，义亦通。邠卿出疆，专出朝威。疆，界也。《左传》曰：“大夫出疆，苟利社稷，专之可也。”