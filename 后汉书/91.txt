第五伦字伯鱼，京兆长陵人也。其先齐诸田，《史记》曰：“陈公子完奔齐，以陈字为田氏。”应劭注云：“始食采于田，改姓田氏。”诸田徙园陵者多，故以次第为氏。

	 

	伦少介然有义行。王莽末，盗贼起，宗族闾里争往附之。伦乃依险固筑营壁，有贼，辄奋厉其众，引强持满以拒之，引强谓弓弩之多力者控引之。持满，不发也。铜马、赤眉之属前后数十辈，皆不能下。《东观记》曰：“时米石万钱，人相食，伦独收养孤兄子、外孙，分粮共食，死生相守，乡里以此贤之。”伦始以营长诣郡尹鲜于褒，《风俗通》曰：“武王封箕子于朝鲜，其子食采于朝鲜，因氏焉。”褒见而异之，署为吏。后褒坐事左转高唐令，高唐，县，属平原郡，故城在今齐州祝阿县西。临去，握伦臂诀曰：“恨相知晚。”诀，别也。《东观记》曰：“伦步担往候之，留十余日，将伦上堂，令妻子出相对，以属托焉。”

	 

	伦后为乡啬夫，平徭赋，理怨结，得人欢心。自以为久宦不达，遂将家属客河东，变名姓，自称王伯齐，载盐往来太原、上党，所过辄为粪除而去，粪除犹埽除也。陌上号为道士，亲友故人莫知其处。

	 

	数年，鲜于褒荐之于京兆尹阎兴，兴即召伦为主簿。时长安铸钱多奸巧，乃署伦为督铸钱掾，领长安市。《东观记》曰：“时长安市未有秩，又铸钱官奸轨所集，无能整齐理之者。兴署伦督铸钱掾，领长安市，其后小人争讼，皆云‘第五掾所平，市无奸枉’。”伦平铨衡，正斗斛，市无阿枉，百姓悦服。每读诏书，常叹息曰：“此圣主也，一见决矣。”等辈笑之曰：“尔说将尚不下，安能动万乘乎？”《华峤书》曰：“盖延代鲜于褒为冯翊，多非法。伦数切谏，延恨之，故滞不得举。”将谓州将。伦曰：“未遇知己，道不同故耳。”

	 

	建武二十七年，举孝廉，补淮阳国医工长，随王之国。光武召见，甚异之。二十九年，从王朝京师，随官属得会见，帝问以政事，伦因此酬对政道，帝大悦。明日，复特召入，与语至夕。帝戏谓伦曰：“闻卿为吏篣妇公，不过从兄饭，宁有之邪？”伦对曰：“臣三娶妻皆无父。少遭饥乱，实不敢妄过人食。”《华峤书》曰：“上复曰：‘闻卿为市掾，人有遗母一笥饼者。卿从外来见之，夺母笥，探口中饼，信乎？’伦对曰：‘实无此。众人以臣愚蔽，故为生是语也。’”帝大笑。伦出，有诏以为扶夷长，扶夷，县，属零陵郡，故城在今邵州武冈县东北。未到官，追拜会稽太守。虽为二千石，躬自斩刍养马，妻执炊爨。受俸裁留一月粮，余皆贱贸与民之贫羸者。会稽俗多淫祀，好卜筮。民常以牛祭神，百姓财产以之困匮，其自食牛肉而不以荐祠者，发病且死先为牛鸣，前后郡将莫敢禁。伦到官，移书属县，晓告百姓。其巫祝有依托鬼神诈怖愚民，皆案论之。有妄屠牛者，吏辄行罚。民初颇恐惧，或祝诅妄言，伦案之愈急，后遂断绝，百姓以安。永平五年，坐法征，老小攀车叩马，号呼相随，日裁行数里，不得前。伦乃伪止亭舍，阴乘船去。众知，复追之。及诣廷尉，吏民上书守阙者千余人。是时显宗方案梁松事，亦多为松讼者。帝患之，诏公车诸为梁氏及会稽太守上书者勿复受。会帝幸廷尉录囚徒，得免归田里。身自耕种，不交通人物。

	 

	数岁，拜为宕渠令，宕渠，县，故城在今渠州流江县东北。显拔乡佐玄贺，贺后为九江、沛二郡守，以清洁称，所在化行，终于大司农。

	 

	伦在职四年，迁蜀郡太守。蜀地肥饶，人吏富实，掾史家赀多至千万，皆鲜车怒马，以财货自达。怒马谓马之肥壮，其气愤怒也。伦悉简其丰赡者遣还之，更选孤贫志行之人以处曹任，于是争赇抑绝，以财相货曰赇，音其又反，又音求。文职修理。所举吏多至九卿、二千石，时以为知人。

	 

	视事七岁，肃宗初立，擢自远郡，代牟融为司空。帝以明德太后故，尊崇舅氏马廖，兄弟并居职任。廖等倾身交结，冠盖之士争赴趣之。伦以后族过盛，欲令朝廷抑损其权，上疏曰：“臣闻忠不隐讳，直不避害。不胜愚狷，昧死自表。狷，狂狷也。《书》曰：‘臣无作威作福，其害于而家，凶于而国。’《尚书·洪范》之言。传曰：‘大夫无境外之交，束修之馈。’《谷梁传》之文也。束，帛也。修，脯也。馈，遗也。近代光烈皇后，虽友爱天至，而卒使阴就归国，徙废阴兴宾客；其后梁、窦之家，互有非法，明帝即位，竟多诛之。自是洛中无复权戚，书记请托一皆断绝。又譬诸外戚曰：譬，晓谕也。‘苦身待士，不如为国，戴盆望天，事不两施。’司马迁书曰“仆以为戴盆何以望天”也。臣常刻著五臧，书诸绅带。刻著五臧，谓铭之于心也。绅谓大带，垂之三尺。论语曰“子张书诸绅”也。而今之议者，复以马氏为言。窃闻卫尉廖以布三千匹，城门校尉防以钱三百万，私赡三辅衣冠，知与不知，莫不毕给。又闻腊日亦遗其在洛中者钱各五千，越骑校尉光，腊用羊三百头，米四百斛，肉五千斤。臣愚以为不应经义，惶恐不敢不以闻。陛下情Q欲Y厚之，亦宜所以安之。臣今言此，诚欲上忠陛下，下全后家，裁蒙省察。”“裁”与“才”同。及马防为车骑将军，当出征西羌，伦又上疏曰：“臣愚以为贵戚可封侯以富之，不当职事以任之。何者？绳以法则伤恩，私以亲则违宪。伏闻马防今当西征，臣以太后恩仁，陛下至孝，恐卒有纤介，难为意爱。恐卒然有小过，爱而不罚，则废法也。闻防请杜笃为从事中郎，多赐财帛。笃为乡里所废，客居美阳，女弟为马氏妻，恃此交通，在所县令苦其不法，收系论之。今来防所，议者咸致疑怪，况乃以为从事，将恐议及朝廷。今宜为选贤能以辅助之，不可复令防自请人，有损事望。望，物望也。苟有所怀，敢不自闻。”并不见省用。

	 

	伦虽峭直，峭，峻也。然常疾俗吏苛刻。及为三公，值帝长者，屡有善政，乃上疏褒称盛美，因以劝成风德，曰：“陛下即位，躬天然之德，体晏晏之姿，以宽弘临下，《尚书考灵耀》曰：“尧文塞晏晏。”《尔雅》曰：“晏晏，温和也。”出入四年，前岁诛刺史、二千石贪残者六人。《东观汉记》曰：“去年伏诛者，刺史一人，太守三人，减死罪二人，凡六人。”斯皆明圣所鉴，非群下所及。然诏书每下宽和而政急不解，务存节俭而奢侈不止者，咎在俗敝，群下不称故也。光武承王莽之余，颇以严猛为政，后代因之，遂成风化。郡国所举，类多辨职俗吏，殊未有宽博之选以应上求者也。陈留令刘豫，冠军令驷协，并以刻薄之姿，临人宰邑，专念掠杀，务为严苦，吏民愁怨，莫不疾之，而今之议者反以为能，违天心，失经义，诚不可不慎也。非徒应坐豫、协，亦当宜谴举者。谴，责也。务进仁贤以任时政，不过数人，则风俗自化矣。臣尝读书记，知秦以酷急亡国，又目见王莽亦以苛法自灭，故勤劝恳恳，实在于此。又闻诸王主贵戚，骄奢逾制，京师尚然，何以示远？故曰：‘其身不正，虽令不从。’《论语》孔子之言。以身教者从，以言教者讼。夫阴阳和岁乃丰，君臣同心化乃成也。其刺史、太守以下，拜除京师及道出洛阳者，宜皆召见，可因博问四方，兼以观察其人。诸上书言事有不合者，可但报归田里，不宜过加喜怒，以明在宽。臣愚不足采。”及诸马得罪归国，而窦氏始贵，伦复上疏曰：“臣得以空虚之质，当辅弼之任。素性驽怯，位尊爵重，拘迫大义，思自策厉，虽遭百死，不敢择地，又况亲遇危言之世哉！《论语》曰：“邦有道，危言危行，邦无道，危行言逊。”郑玄云：“危犹高也。”据时高言高行必见危，故以为谕也。今承百王之敝，人尚文巧，咸趋邪路，莫能守正。伏见虎贲中郎将窦宪，椒房之亲，后妃以椒涂壁，取其繁衍多子，故曰椒房。典司禁兵，出入省闼，年盛志美，卑谦乐善，此诚其好士交结之方。然诸出入贵戚者，类多瑕衅禁锢之人，尤少守约安贫之节，士大夫无志之徒更相贩卖，云集其门。众喣飘山，聚蚊成雷，《前书》中山靖王之言。盖骄佚所从生也。三辅论议者，至云以贵戚废锢，当复以贵戚浣濯之，犹解酲当以酒也。病酒曰酲。诐险趣埶之徒，诚不可亲近。《苍颉篇》曰：“诐，佞谄也。”臣愚愿陛下中宫严来宪等闭门自守，无妄交通士大夫，防其未萌，虑于无形，令宪永保福禄，君臣交欢，无纤介之隙。此臣之至所愿也。”

	 

	伦奉公尽节，言事无所依违。诸子或时谏止，辄叱遣之，吏人奏记及便宜者，亦并封上，其无私若此。性悫箻，少文采，在位以贞白称，时人方之前朝贡禹。《前书》曰：“贡禹字少翁，琅邪人也，以明经洁行著闻。”然少蕴藉，不修威仪，蕴藉犹宽博也。亦以此见轻。或问伦曰：“公有私乎？”对曰：“昔人有与吾千里马者，吾虽不受，每三公有所选举，心不能忘，而亦终不用也。吾兄子常病，一夜十往，退而安寝；吾子有疾，虽不省视而竟夕不眠。若是者，岂可谓无私乎？”连以老病上疏乞身。元和三年，赐策罢，以二千石奉终其身，加赐钱五十万，公宅一区。后数年卒，时年八十余，诏赐秘器、衣衾、钱布。

	 

	少子颉嗣，历桂阳、庐江、南阳太守，所在见称。顺帝之为太子废也，樊丰等谮之，废为济阴王。颉为太中大夫，与太仆来历等共守阙固争。帝即位，擢为将作大匠，卒官。《三辅决录注》曰：“颉字子陵，为郡功曹，州从事，公府辟举高第，为侍御史，南顿令，桂阳、南阳、庐江三郡太守，谏议大夫。洛阳无主人，乡里无田宅，客止灵台中，或十日不炊。司隶校尉南阳左雄、太史令张衡、尚书庐江朱建、孟兴皆与颉故旧，各致礼饷，颉终不受。”伦曾孙种。

	 

	论曰：第五伦峭核为方，峭核谓其性峻急，好穷核事情。非夫恺悌之士，省其奏议，惇惇归诸宽厚，惇惇，纯厚之貌也，音敦。将惩苛切之敝使其然乎？昔人以弦韦为佩，盖犹此矣。《韩子》曰“西门豹性急，佩韦以自缓；董安于性缓，佩弦以自急”也。然而君子侈不僭上，俭不逼下，《礼记》曰：“管仲镂簋而朱纮，旅树而反坫，山节藻棁，贤大夫也，而难为上也。晏平仲祀其先人，豚肩不掩豆，贤大夫也，而难为下也。君子上不僭上，下不逼下。”岂尊临千里而与牧圉等庸乎？讵非矫激，则未可以中和言也。

	 

	种字兴先，少厉志义，为吏，冠名州郡。永寿中，以司徒掾清诏使冀州，廉察灾害，《风俗通》曰“汝南周勃辟太尉清诏，使荆州”，又此言以司徒清诏使冀州，盖三公府有清诏员以承诏使也。廉，察也。举奏刺史、二千石以下，所刑免甚众，弃官奔走者数十人。还，以奉使称职，拜高密侯相。是时徐兖二州盗贼群辈，高密在二州之郊，种乃大储粮稸，勤厉吏士，贼闻皆惮之，桴鼓不鸣，流民归者，岁中至数千家。桴，击鼓杖也，音浮。以能换为卫相。周后卫公也。

	 

	迁兖州刺史。中常侍单超兄子匡为济阴太守，负埶贪放，种欲收举，未知所使。会闻从事卫羽素抗厉，乃召羽具告之。谓曰：“闻公不畏强御，今欲相委以重事，若何？”对曰：“愿庶几于一割。”以铅刀谕。羽出，遂驰至定陶，闭门收匡宾客亲吏四十余人，六七日中，纠发其臧五六千万。种即奏匡，并以劾超。匡窘迫，遣刺客刺羽，羽觉其奸，乃收系客，具得情状。州内震栗，朝廷嗟叹之。

	 

	是时太山贼叔孙无忌等暴横一境，州郡不能讨。羽说种曰：“中国安宁，忘战日久，而太山险阻，寇猾不制。今虽有精兵，难以赴敌，羽请往譬降之。”种敬诺。羽乃往，备说祸福，无忌即帅其党与三千余人降。单超积怀忿恨，遂以事陷种，竟坐徙朔方。超外孙董援为朔方太守，稸怒以待之。初，种为卫相，以门下掾孙斌贤，善遇之。及当徙斥，斌具闻超谋，乃谓其友人同县闾子直及高密甄子然曰：“盖盗憎其主，从来旧矣。第五使君当投裔土，而单超外属为彼郡守。夫危者易朴，可为寒心。吾今方追使君，庶免其难。若奉使君以还，将以付子。”二人曰：“子其行矣，是吾心也。”于是斌将侠客晨夜追种，及之于太原，遮险格杀送吏，因下马与种，斌自步从。一日一夜行四百余里，遂得脱归。

	 

	种匿于闾、甄氏数年，徐州从事臧旻上书讼之曰：“臣闻士有忍死之辱，必有就事之计，故季布屈节于朱家，《前书》曰，季布，楚人，为任侠有名，数窘汉王，高祖购求布千金。布匿濮阳周氏，周氏曰：“汉求将军急，敢进计。”布许之，乃髡钳布，衣褐，并其家僮之鲁朱家所卖之。朱家买置田舍，言之高祖，赦之，后为河东守。管仲错行于召忽。说苑子路问于孔子曰：“昔者管仲欲立公子纠而不能，召忽死之，管仲不死，是无仁也。”孔子曰：“召忽者，人臣之材。不死则三军之虏也，死之则名闻于天下矣，何为不死哉？管子者，天子之佐，诸侯之相也。死之则不免于沟渎之中，不死则功复用于天下，夫何为死之哉？”错犹乖也。此二臣以可死而不死者，非爱身于须臾，贪命于苟活，隐其智力，顾其权略，庶幸逢时有所为耳。卒遭高帝之成业，齐桓之兴伯，遗其亡逃之行，赦其射钩之仇，拔于囚虏之中，信其佐国之谋，信音申。勋效传于百世，君臣载于篇籍。假令二主纪过于纤介，则此二臣同死于犬马，沉名于沟壑，当何由得申其补过之功，建其奇奥之术乎？伏见故兖州刺史第五种，杰然自建，在乡曲无苞苴之嫌，苞苴，馈遗也。步朝堂无择言之阙，口无可择之言也。天性疾恶，公方不曲，故论者说清高以种为上，序直士以种为首。《春秋》之义，选人所长，弃其所短，录其小善，除其大过。种所坐以盗贼公负，筋力未就，太山之贼，种不能讨，是力不足以禁之，法当公坐，故云公负也。罪至征徙，非有大恶。昔虞舜事亲，大杖则走。《家语》孔子谓曾子之言也。故种逃亡，苟全性命，冀有朱家之路，以显季布之会。愿陛下无遗须臾之恩，令种有持忠入地之恨。”会赦出，卒于家。

	 

	钟离意字子阿，会稽山阴人也。少为郡督邮。时部县亭长有受人酒礼者，府下记案考之。记，文符也。案，察之也。意封还记，入言于太守曰：“《春秋》先内后外，《公羊传》曰：“《春秋》内其国而外诸夏，内诸夏而外夷狄。”《诗》云‘刑于寡妻，以御于家邦’，《诗·大雅》之文。刑，见也。御，治也。明政化之本，由近及远。今宜先清府内，且阔略远县细微之愆。”太守甚贤之，遂任以县事。建武十四年，会稽大疫，死者万数，疫，疠气也。意独身自隐亲，经给医药，隐亲谓亲自隐恤之。经给谓经营济给之。所部多蒙全济。

	 

	举孝廉，再迁，辟大司徒侯霸府。诏部送徒诣河内，时冬寒，徒病不能行。路过弘农，意辄移属县使作徒衣，县不得已与之，而上书言状，意亦具以闻。光武得奏，以视霸，曰：“君所使掾何乃仁于用心？诚良吏也！”意遂于道解徒桎梏，在手曰梏，在足曰桎。恣所欲过，与克期俱至，无或违者。还，以病免。

	 

	后除瑕丘令。瑕丘，今兖州县也。吏有檀建者，盗窃县内，意屏人问状，建叩头服罪，不忍加刑，遣令长休。建父闻之，为建设酒，谓曰：“吾闻无道之君以刃残人，有道之君以义行诛。子罪，命也。”遂令建进药而死。二十五年，迁堂邑令。堂邑故城在今博州堂邑县西北。县人防广为父报仇，系狱，其母病死，广哭泣不食。意怜伤之，乃听广归家，使得殡敛。丞掾皆争，意曰：“罪自我归，义不累下。”遂遣之。言罪归于我，不累于丞掾。广敛母讫，果还入狱。意密以状闻，广竟得以减死论。

	 

	显宗即位，征为尚书。时交址太守张恢，坐臧千金，征还伏法，以资物簿入大司农，簿，文记也。诏班赐群臣。意得珠玑，悉以委地而不拜赐。帝怪而问其故。对曰：“臣闻孔子忍渴于盗泉之水，曾参回车于胜母之闾，恶其名也。说苑曰：“邑名胜母，曾子不入，水名盗泉，仲尼不饮，丑其名也。”《尸子》又载其言也。此臧秽之宝，诚不敢拜。”帝嗟叹曰：“清乎尚书之言！”乃更以库钱三十万赐意。转为尚书仆射。车驾数幸广成苑，意以为从禽废政，常当车陈谏般乐游田之事，天子即时还宫。永平三年夏旱，而大起北宫，意诣阙免冠上疏曰：“伏见陛下以天时小旱，忧念元元，降避正殿，躬自克责，而比日密云，遂无大润，《易》曰：“密云不雨，自我西郊。”岂政有未得应天心者邪？昔成汤遭旱，以六事自责曰：‘政不节邪？使人疾邪？宫室荣邪？女谒盛邪？苞苴行邪？谗夫昌邪？’《帝王纪》曰：“成汤大旱七年，斋戒翦发断爪，以己为牺牲，祷于桑林之社，以六事自责。”窃见北宫大作，人失农时，此所谓宫室荣也。自古非苦宫室小狭，但患人不安宁。宜且罢止，以应天心。臣意以匹夫之才，无有行能，久食重禄，擢备近臣，比受厚赐，喜惧相并，不胜愚戆征营，罪当万死。”征营，不自安也。帝策诏报曰：“汤引六事，咎在一人。其冠履，勿谢。比上天降旱，密云数会，朕戚然惭惧，思获嘉应，故分布祷请，窥候风云，北祈明堂，南设雩场。明堂在洛阳城南，言北祈者，盖时修雩场在明堂之南。今又来大匠止作诸宫，减省不急，庶消灾谴。”诏因谢公卿百僚，遂应时澍雨焉。《说文》云“雨所以澍生万物”，故曰澍。音注。

	 

	时诏赐降胡子缣，尚书案事，误以十为百。帝见司农上簿，大怒，召郎将笞之。意因入叩头曰：“过误之失，常人所容。若以懈慢为愆，则臣位大，罪重，郎位小，罪轻，咎皆在臣，臣当先坐。”乃解衣就格。格，拘埶也。帝意解，使复冠而贳郎。

	 

	帝性褊察，好以耳目隐发为明，隐犹私也。故公卿大臣数被诋毁，近臣尚书以下至见提拽。尝以事怒郎药崧，以杖撞之。崧走入床下，帝怒甚，疾言曰：“郎出！郎出！”崧曰：“天子穆穆，诸侯煌煌。《曲礼》之文也。穆穆，美也。煌煌，盛也。未闻人君自起撞郎。”帝赦之。朝廷莫不悚栗，争为严切，以避诛责；唯意独敢谏争，数封还诏书，臣下过失辄救解之。会连有变异，意复上疏曰：“伏惟陛下躬行孝道，修明经术，郊祀天地，畏敬鬼神，忧恤黎元，劳心不怠。而天气未和，日月不明，《易通卦验》曰：“愚智同位，则日月无光。”水泉涌溢，寒暑违节者，咎在群臣不能宣化理职，而以苛刻为俗。吏杀良人，继踵不绝。百官无相亲之心，吏人无雍雍之志。《尔雅》曰：“雍雍，和也。”至于骨肉相残，毒害弥深，感逆和气，以致天灾。百姓可以德胜，难以力服。先王要道，民用和睦，故能致天下和平，灾害不生，祸乱不作。《鹿鸣》之诗必言宴乐者，《鹿鸣》，《诗·小雅》，宴群臣也。其诗曰：“呦呦鹿鸣，食野之苹，我有嘉宾，鼓瑟吹笙。”以人神之心洽，然后天气和也。愿陛下垂圣德，揆万机，诏有司，慎人命，缓刑罚，顺时气，以调阴阳，垂之无极。”帝虽不能用，然知其至诚。亦以此故不得久留，出为鲁相。意别传曰：“意为鲁相，到官，出私钱万三千文，付户曹孔欣修夫子车，身入庙，拭几席剑履。男子张伯除堂下草，土中得玉璧七枚，伯怀其一，以六枚白意。意令主簿安置几前。孔子教授堂下床首有悬瓮，意召孔欣问：‘此何瓮也？’对曰：‘夫子瓮也，背有丹书，人莫敢发也。’意曰：‘夫子圣人，所以遗瓮，欲以悬示后贤。’因发之，中得素书，文曰‘后世修吾书，董仲舒。护吾车，拭吾履，发吾笥，会稽钟离意。璧有七，张伯藏其一。’意即召问伯，果服焉。”后德阳殿成，《汉宫殿》名曰北宫中有德阳殿。百官大会。帝思意言，谓公卿曰：“钟离尚书若在，此殿不立。”

	 

	意视事五年，以爱利为化，《东观记》曰：“意在堂邑，为政爱利，轻刑慎罚，抚循百姓如赤子。初到县，市无屋，意出奉钱帅人作屋。人赍茅竹或持材木，争起趋作，浃日而成。功作既毕，为解土，祝曰：‘兴功役者令，百姓无事。如有祸祟，令自当之。’人皆大悦。”人多殷富。以久病卒官。遗言上书陈升平之世，难以急化，宜少宽假。帝感伤其意，下诏嗟叹，赐钱二十万。

	 

	药崧者，河内人，天性朴忠。家贫为郎，常独直台上，无被，枕杫，杫音思渍反，谓俎几也。《方言》云：“蜀、汉之郊曰杫。”食糟糠。帝每夜入台，辄见崧，问其故，甚嘉之，自此诏太官赐尚书以下朝夕餐，给帷被皂袍，及侍史二人。蔡质《汉官仪》曰“尚书郎入直台中，官供新青缣白绫被，或锦被，昼夜更宿，帷帐画，通中枕，卧旃蓐，冬夏随时改易。太官供食，五日一美食，下天子一等。尚书郎伯使一人，女侍史二人，皆选端正者。伯使从至止车门还，女侍吏洁被服，执香炉烧熏，从入台中，给使护衣服”也。崧官至南阳太守。

	 

	宋均字叔庠，南阳安众人也。父伯，建武初为五官中郎将。均以父任为郎，时年十五，好经书，每休沐日，辄受业博士，通《诗·礼》，善论难。至二十余，调补辰阳长。辰阳，今辰州辰溪县。其俗少学者而信巫鬼，均为立学校，禁绝淫祀，人皆安之。以祖母丧去官，客授颍川。

	 

	后为谒者。会武陵蛮反，围武威将军刘尚，诏使均乘传发江夏奔命三千人往救之。《前书音义》曰“擢选精勇，闻命奔走，谓之奔命”也。既至而尚已没。会伏波将军马援至，诏因令均监军，与诸将俱进，贼拒厄不得前。及马援卒于师，军士多温湿疾病，死者太半。均虑军遂不反，乃与诸将议曰：“今道远士病，不可以战，欲权承制降之何如？”诸将皆伏地莫敢应。均曰：“夫忠臣出竟，有可以安国家，专之可也。”《公羊传》曰“聘礼，大夫受命不受辞，出境有以安社稷全国家者，则专之可也。”乃矫制调伏波司马吕种守沅陵长，命种奉诏书入虏营，告以恩信，因勒兵随其后。蛮夷震怖，即共斩其大帅而降，于是入贼营，散其众，遣归本郡，为置长吏而还。均未至，先自劾矫制之罪。光武嘉其功，迎赐以金帛，令过家上冢。其后每有四方异议，数访问焉。

	 

	迁上蔡令。时府下记，禁人丧葬不得侈长。长音直亮反。禁之不得奢侈有余。均曰：“夫送终逾制，失之轻者。今有不义之民，尚未循化，而遽罚过礼，非政之先。”竟不肯施行。

	 

	迁九江太守。郡多虎暴，数为民患，常募设槛阱而犹多伤害。槛，为机以捕兽。阱谓穿地陷之。均到，下记属县曰：“夫虎豹在山，鼋鼍在水，各有所托。且江淮之有猛兽，犹北土之有鸡豚也。今为民害，咎在残吏，而劳勤张捕，非忧恤之本也。其务退奸贪，思进忠善，可一去槛阱，除削课制。”其后传言虎相与东游度江。中元元年，山阳、楚、沛多蝗，其飞至九江界者，辄东西散去，由是名称远近。浚遒县有唐、后二山，民共祠之，浚遒县属庐江郡，故城在今庐州慎县南。众巫遂取百姓男女以为公妪，以男为山公，以女为山妪，犹祭之有尸主也。岁岁改易，既而不敢嫁娶，前后守令莫敢禁。均乃下书曰：“自今以后，为山娶者皆娶巫家，勿扰良民。”于是遂绝。

	 

	永平元年，迁东海相，在郡五年，坐法免官，客授颍川。而东海吏民思均恩化，为之作歌，诣阙乞还者数千人。显宗以其能，七年，征拜尚书令。每有驳议，多合上旨。均尝删翦疑事，帝以为有奸，大怒，收郎缚格之。诸尚书惶恐，皆叩头谢罪。均顾厉色曰：“盖忠臣执义，无有二心。若畏威失正，均虽死，不易志。”小黄门在傍，入具以闻。帝善其不挠，即令贳郎，迁均司隶校尉。数月，出为河内太守，政化大行。

	 

	均尝寝病，百姓耆老为祷请，旦夕问起居，其为民爱若此。以疾上书乞免，诏除子条为太子舍人。均自扶舆诣阙谢恩，帝使中黄门慰问，因留养疾。司徒缺，帝以均才任宰相，召入视其疾，令两驺扶之。驺，养马者，亦曰驺骑。均拜谢曰：“天罚有罪，所苦寖笃，不复奉望帷幄！”因流涕而辞。帝甚伤之，召条扶侍均出，赐钱三十万。

	 

	均性宽和，不喜文法，常以为吏能弘厚，虽贪污放纵，犹无所害；至于苛察之人，身或廉法，而巧黠刻削，毒加百姓，灾害流亡所由而作。及在尚书，恒欲叩头争之，以时方严切，故遂不敢陈。帝后闻其言而追悲之。建初元年，卒于家。族子意。

	 

	意字伯志。父京，以《大夏侯尚书》教授，夏侯胜也。至辽东太守。意少传父业，显宗时举孝廉，以召对合旨，擢拜阿阳侯相。阿阳，县，属天水郡，故城在今秦州陇城县西北。建初中，征为尚书。

	 

	肃宗性宽仁，而亲亲之恩笃，故叔父济南、中山二王每数入朝，特加恩宠，及诸昆弟并留京师，不遣就国。意以为人臣有节，不宜逾礼过恩，乃上疏谏曰：“陛下至孝烝烝，恩爱隆深，以济南王康、中山王焉先帝昆弟，特蒙礼宠，圣情恋恋，不忍远离，比年朝见，久留京师，崇以叔父之尊，同之家人之礼，车入殿门，即席不拜，分甘损膳，赏赐优渥。昔周公怀圣人之德，有致太平之功，然后王曰叔父，加以锡币。《诗·鲁颂》曰：“王曰叔父，建尔元子，俾侯于鲁。”《尚书》曰，周公既成洛邑，成王命召公出取币锡周公也。今康、焉幸以支庶享食大国，陛下即位，蠲除前过，还所削黜，衍食它县，衍谓流衍，傍食它县。男女少长，并受爵邑，恩宠逾制，礼敬过度。《春秋》之义，诸父昆弟无所不臣，所以尊尊卑卑，强干弱枝者也。陛下德业隆盛，当为万世典法，不宜以私恩损上下之序，失君臣之正。又西平王羡等六王，皆妻子成家，官属备其，当早就蕃国，为子孙基址。而室第相望，久磐京邑，磐谓磐桓不去。婚姻之盛，过于本朝，仆马之众，充塞城郭，骄奢僭拟，宠禄隆过。今诸国之封，并皆膏腴，风气平调，道路夷近，朝聘有期，行来不难。宜割情不忍，以义断恩，《礼记》曰：“门内之政恩掩义，门外之政义断恩。”发遣康、焉各归蕃国，令羡等速就便时，行日，取便利之时也。以塞众望。”帝纳之。

	 

	章和二年，鲜卑击破北匈奴，而南单于乘此请兵北伐，因欲还归旧庭。时窦太后临朝，议欲从之。意上疏曰：“夫戎狄之隔远中国，幽处北极，《尔雅》曰“东至于泰远，西至于邠国，南至于濮铅，北至于祝栗，谓之四极”也。界以沙漠，简贱礼义，无有上下，强者为雄，弱即屈服。自汉兴以来，征伐数矣，其所克获，曾不补害。光武皇帝躬服金革之难，深昭天地之明，故因其来降，羁縻畜养，边人得生，劳役休息，于兹四十余年矣。今鲜卑奉顺，斩获万数，中国坐享大功，享，受也。而百姓不知其劳，汉兴功烈，于斯为盛。所以然者，夷虏相攻，无损汉兵者也。臣察鲜卑侵伐匈奴，正是利其抄掠，及归功圣朝，实由贪得重赏。今若听南虏还都北庭，则不得不禁制鲜卑。鲜卑外失暴掠之愿，内无功劳之赏，豺狼贪婪，必为边患。今北虏西遁，请求和亲，宜因其归附，以为外捍，巍巍之业，无以过此。若引兵费赋，以顺南虏，则坐失上略，去安即危矣。诚不可许。”会南单于竟不北徙。

	 

	迁司隶校尉。永元初，大将军窦宪兄弟贵盛，步兵校尉邓叠、河南尹王调、故蜀郡太守廉范等群党，出入宪门，负埶放纵。意随违举奏，无所回避，由是与窦氏有隙。二年，病卒。

	 

	孙俱，灵帝时为司空。《汉官仪》曰“俱字伯俪”也。

	 

	寒朗字伯奇，鲁国薛人也。生三日，遭天下乱，弃之荆棘；数日兵解，母往视，犹尚气息，遂收养之。及长，好经学，博通书传，以《尚书》教授。举孝廉。

	 

	永平中，以谒者守侍御史。与三府掾属共考案楚狱颜忠、王平等，辞连及隧乡侯耿建、朗陵侯臧信、护泽侯邓鲤、曲成侯刘建。建等辞未尝与忠、平相见。是时显宗怒甚，吏皆惶恐，诸所连及，率一切陷入，无敢以情恕者。朗心伤其冤，试以建等物色独问忠、平，物色谓形状也。而二人错?、不能对。错愕犹仓卒也。错音七故反。愕音五故反。朗知其诈，乃上言建等无奸，专为忠、平所诬，疑天下无辜类多如此。帝乃召朗入，问曰：“建等即如是，忠、平何故引之？”朗对曰：“忠、平自知所犯不道，故多有虚引，冀以自明。”帝曰：“即如是，四侯无事，何不早奏，狱竟而久系至今邪？”朗对曰：“臣虽考之无事，然恐海内别有发其奸者，故未敢时上。”时上犹即上也。上音时掌反。帝怒骂曰：“吏持两端，促提下。”左右方引去，朗曰：“愿一言而死。小臣不敢欺，欲助国耳。”帝问曰：“谁与共为章？”对曰：“臣自知当必族灭，不敢多污染人，诚冀陛下一觉悟而已。臣见考囚在事者，咸共言妖恶大故，臣子所宜同疾，今出之不如入之，可无后责。是以考一连十，考十连百。又公卿朝会，陛下问以得失，皆长跪言，旧制大罪祸及九族，陛下大恩，裁止于身，天下幸甚。及其归舍，口虽不言，而仰屋窃叹，莫不知其多冤，无敢啎陛下者。臣今所陈，诚死无悔。”帝意解，诏遣朗出。后二日，车驾自幸洛阳狱录囚徒，理出千余人。后平、忠死狱中，朗乃自系。会赦，免官。复举孝廉。

	 

	建初中，肃宗大会群臣，朗前谢恩，诏以朗纳忠先帝，拜为易长。易，今易州县也。岁余，迁济阳令，以母丧去官，百姓追思之。章和元年，上行东巡狩，过济阳，三老吏人上书陈朗前政治状。帝至梁，召见朗，诏三府为辟首，由是辟司徒府。永元中，再迁清河太守。坐法免。

	 

	永初三年，太尉张禹荐朗为博士，征诣公车，会卒，时年八十四。

	 

	论曰：左丘明有言：“仁人之言，其利博哉！”晏子一言，齐侯省刑。《左氏传》曰，齐景公谓晏子曰：“子之宅近市，识贵贱乎？”于是景公繁于刑，有鬻踊者，故对曰：“踊贵而屦贱。”景公为是省于刑。君子曰：“仁人之言，其利博哉！”踊谓刖足者屦。若钟离意之就格请过，寒朗之廷争冤狱，笃矣乎，仁者之情也！夫正直本于忠诚则不诡，诡，诈也。本于谏争则绞切。《论语》孔子曰：“直而无礼则绞。”绞，急也。彼二子之所本得乎天，故言信而志行也。言而见信，谏而必从，故曰志行。

	 

	赞曰：伯鱼、子阿，矫急去苛。临官以洁，匡帝以奢。宋均达政，禁此妖禜。禜，祭也，于命反。禽虫畏德，子民请病。谓人为之请祷也。意明尊尊，割恩蕃屏。《谷梁传》曰：“为尊者讳敌。为亲者讳败，尊尊亲亲之义也。”意谏令诸王归藩，故云割恩藩屏。音协韵必政反。惵惵楚黎，寒君为命。惵惵，惧也。黎，众也。