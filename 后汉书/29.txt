隗嚣嚣音五高反。字季孟，天水成纪人也。成纪，县名，故城在今秦州陇城县西北。少仕州郡。王莽国师刘歆引嚣为士。王莽置国师，位上公，士其属官也。莽置九卿，分属三公，每一卿置大夫三人，一大夫置元士三人。歆死，嚣归乡里。季父崔，素豪侠，能得众。闻更始立而莽兵连败，于是乃与兄义及上邽人杨广、冀人周宗谋起兵应汉。嚣止之曰：“夫兵，凶事也。史记范蠡曰：“兵者凶器，战者逆德。”宗族何辜！”崔不听，遂聚众数千人，攻平襄，杀莽镇戎大尹。平襄，县名，属天水郡，故城在今秦州伏羌县西北。王莽改天水郡曰镇戎郡，守曰大尹。崔、广等以为举事宜立主以一众心，咸谓嚣素有名，好经书，遂共推为上将军。嚣辞让不得已，曰：“诸父众贤不量小子。必能用嚣言者，乃敢从命。”众皆曰“诺”。

	 

	嚣既立，遣使聘请平陵人方望，以为军师。平陵，县名，属右扶风也。望至，说嚣曰：“足下欲承天顺民，辅汉而起，今立者乃在南阳，王莽尚据长安，虽欲以汉为名，其实无所受命，将何以见信于众乎?宜急立高庙，称臣奉祠，所谓‘神道设教’，求助人神者也。《易·观卦》曰：“圣人神道设教而天下服矣。”且礼有损益，质文无常。削地开兆，除地以开兆域。茅茨土阶，以致其肃敬。虽未备物，神明其舍诸。”嚣从其言，遂立庙邑东，祀高祖、太宗、世宗。嚣等皆称臣执事，史奉璧而告。史，祝史也。璧者，所以祀神也。祝毕，有司穿坎于庭，《周礼》司盟掌盟载之法也。郑玄注曰：“载，盟辞也。书其辞于策，杀牲取血，坎其牲，加书于上而薶之。”牵马操刀，奉盘错鍉，遂割牲而盟。臣贤按：萧该音引《字诂》“鍉即题，音徒启反。”《方言》曰：“宋楚之闲，谓盎为题”。据下文云“鍉不濡血”，明非盆盎之类。《前书·匈奴传》云“汉遣韩昌等与单于及大臣俱登诺水东山，刑白马，单于以径路刀、金留犁挠酒”。应劭云“留犁，饭匕也。挠，扰也。以匕搅血而歃之”。今亦奉盘措匙而歃也。以此而言，题即匙字。错，置也，音七故反。曰：“凡我同盟三十一将，十有六姓，允承天道，兴辅刘宗。如怀奸虑，明神殛之。殛，诛也。高祖、文皇、武皇，俾坠厥命，厥宗受兵，族类灭亡。”有司奉血鍉进，护军举手揖诸将军曰：“鍉不濡血，歃不入口，是欺神明也，厥罚如盟。”既而薶血加书，一如古礼。

	 

	事毕，移檄告郡国曰：

	 

	“汉复元年七月己酉朔。己巳，上将军隗嚣、白虎将军隗崔、左将军隗义、右将军杨广、明威将军王遵、云旗将军周宗等，告州牧、部监、郡卒正、连率、大尹、尹、尉队大夫、属正、属令：莽以《周官·王制》之文，置卒正、连率、大尹。大尹职如太守。属令、属长职如都尉。置州牧、部监二十五人，见礼如三公。监位上大夫，各主五郡。公氏作牧，侯氏卒正，伯氏连率，子氏属令，男氏属长，皆代其官。其无爵者为尹。又置六尉、六队郡，置大夫，职如太守。故新都侯王莽，慢侮天地，悖道逆理。鸩杀孝平皇帝，篡夺其位。矫托天命，伪作符书，莽遣五威将军王奇等班符命四十二篇于天下，言当代汉之意。欺惑众庶，震怒上帝。反戾饰文，以为祥瑞。大风毁莽王路堂，又拔其昭宁堂池东榆树，大十围。莽乃曰：“念《紫阁仙图》，天意立太子，正其名。”乃立其子临为太子，以为祥应也。戏弄神只，歌颂祸殃。戏弄神祇谓仙人掌旁有白头公青衣，莽曰：“皇祖叔父子侨欲来迎我”也。歌颂祸殃谓莽作告天策，自陈功劳千余言，能诵策文者，除以为郎，至五十余人。楚、越之竹，不足以书其恶。《前书》朱光世曰：“南山之竹，不足以尽我词。”嚣以楚、越多竹，故引以为言也。天下昭然，所共闻见。今略举大端，以喻吏民。

	 

	盖天为父，地为母，《尚书》曰：“惟天地，万物父母。”祸福之应，各以事降。莽明知之。而冥昧触冒，不顾大忌，诡乱天术，援引史传。王莽每有灾祸，皆引史传以文饰之。《前书》说符侯崔发言于莽曰：“《周礼》及《春秋·左氏》，国有大灾，则哭以厌之，故《周易》称先号啕而后笑。宜呼嗟告天以求救。”莽乃率群臣至南郊，陈其符命，因搏心大哭。昔秦始皇毁坏《谥法》，以一二数欲至万世，史记曰，秦始皇初并天下，制曰：“太古有号无谥；中古有号，死而以行为谥。如此，则子议父，臣议君。自今以来，除《谥法》。朕为始皇帝，后世以计数，至于万世，传之无穷。”而莽下三万六千岁之历，言身当尽此度。莽令太史推三万六千岁历纪，六岁一改元，布告天下。循亡秦之轨，推无穷之数。是其逆天之大罪也。

	 

	分裂郡国，断截地络。络犹经络也。谓莽分坼郡县，断割疆界也。田为王田，卖买不得。莽更名天下田曰王田，不得卖买。规锢山泽，夺民本业。莽制，名山大泽不得采取。造起九庙，穷极土作。莽九庙：一曰黄帝太初祖庙，二曰虞帝始祖昭庙，三曰陈胡王统祖穆庙，四曰齐敬王代祖昭庙，五曰济北愍王王祖穆庙，六曰济南伯王尊祢昭庙，七曰元城孺王尊祢穆庙，八曰阳平顷王昭庙，九曰新都显王穆庙。殿皆重屋。太祖庙东西南北各四十丈，高十七丈，余半之。为铜薄栌，饰以金铜雕文，穷极百工之巧，功费数百钜万，卒徒死者万数也。发冢河东，攻劫丘垄。此其逆地之大罪也。

	 

	尊任残贼，信用奸佞，诛戮忠正，覆按口语，赤车奔驰，续汉志曰：“小使车，赤毂白盖赤帷，从驺骑四十人。”法冠晨夜，冤系无辜，续汉志曰：“法冠一曰柱后，高五寸，侍御史服之。”妄族众庶。行炮格之刑，除顺时之法，莽作焚如之刑，烧杀陈良、终带等二十七人。莽又作不顺时之令，春夏斩人，此为不顺时之法。灌以醇醯，裂以五毒。莽以董忠反，收忠宗族，以醇醯、毒药、白刃、丛棘，并一坎而薶之。政令日变，官名月易，莽州郡官名改无常制，乃至岁复变更，一郡至五易名而还复其故，吏人不能纪也。货币岁改，时百姓便安汉五铢钱，以莽钱大小两行难知，皆私以五铢钱市买。莽患之，下书诸挟五铢钱者，比非井田制，投四裔。吏民昏乱，不知所从，商旅穷窘，号泣市道。设为六管，管，主也。莽设六管之令，谓酤酒、卖盐、铁器、铸钱、名山、大泽，此为六也。皆令县官主税收其利。增重赋敛，刻剥百姓，厚自奉养，苞苴流行，财入公辅，礼记曰：“苞苴箪笥问人者。”莽令七公六卿兼号将军，分镇大郡，皆使为奸于外，货贿为市，侵渔百姓。上下贪贿，莫相检考。民坐挟铜炭，没入钟官，莽时关东大饥蝗，人犯铸钱，伍人相坐，没入为官奴婢。其男子槛车，儿女子步，以铁锁其颈，传诣钟官，以十万数。到者易其夫妇，愁苦死者什六七。钟官，主铸钱之官也。徒隶殷积，数十万入，工匠饥死，长安皆臭。既乱诸夏，狂心益悖，北攻强胡，南扰劲越，莽令十二部将同时十道并出，大击匈奴。莽改句町王为侯，其王邯怨怒不附，莽讽牂牁大尹周歆诈杀邯，邯弟承起兵攻杀歆。西侵羌戎，东摘濊貊。摘，扰也。西羌庞恬、傅幡等怨莽夺其地为西海郡，遂反，攻西海太守陈永。莽又发高句丽兵伐胡，不欲行，郡强迫之，皆亡出塞为寇。使四境之外，并入为害，缘边之郡，江海之濒，涤地无类。濒，涯也。涤，荡也，荡地无遗类也。故攻战之所败，苛法之所陷，饥馑之所夭，疾疫之所及，以万万计。其死者则露尸不掩，生者则奔亡流散，幼孤妇女，流离系虏。此其逆人之大罪也。

	 

	是故上帝哀矜，降罚于莽，妻子颠殒，还自诛刈。颠，踣也。殒，绝也。莽杀其子宇、临等。妻王氏以莽数杀其子，涕泣失明，病卒。大臣反据，亡形已成。大司马董忠，国师刘歆，卫将军王涉涉，曲阳侯根之子也。，皆结谋内溃；司命孔仁，纳言严尤，秩宗陈茂，举众外降。莽置五威司命。孔仁败，降更始。余并见《光武纪》。今山东之兵二百余万，已平齐、楚，下蜀、汉，定宛、洛，据敖仓，守函谷，威命四布，宣风中岳。中岳，嵩高也。谓更始至洛阳。兴灭继绝，封定万国，遵高祖之旧制，修孝文之遗德。有不从命，武军平之。驰使四夷，复其爵号。莽贬句町王为侯，西域尽改其王为侯，单于曰服于，高句丽曰下句丽，今皆复其爵号。然后还师振旅，櫜弓卧鼓。《周礼》曰：“出曰理兵，入曰振旅。”《诗·周颂》曰：“载戢干戈，载櫜弓矢。”櫜，韬也。卧犹息也。申命百姓，各安其所，庶无负子之责。”百姓襁负流亡，责在君上。既安其业，则无责也。

	 

	嚣乃勒兵十万，击杀雍州牧陈庆。将攻安定。安定大尹王向，莽从弟平阿侯谭之子也，威风独能行其邦内，属县皆无叛者。嚣乃移书于向，喻以天命，反复诲示，终不从。于是进兵虏之，以徇百姓，然后行戮，安定悉降。而长安中亦起兵诛王莽。嚣遂分遣诸将徇陇西、武都、金城、武威、张掖、酒泉、敦煌，皆下之。

	 

	更始二年，遣使征嚣及崔、义等。嚣将行，方望以为更始未可知，固止之，嚣不听。望以书辞谢而去，曰：“足下将建伊、吕之业，弘不世之功，不世者，言非代之所常有也。而大事草创，草创谓初始也。英雄未集。以望异域之人，疵瑕未露，望，平陵人，以与嚣别郡，故言异域。欲先崇郭隗，想望乐毅，《新序》云：“郭隗谓燕昭王曰：‘王诚欲致士，请从隗始。隗且见事，况贤于隗者乎?’于是昭王为隗筑宫而师之。乐毅自魏往，驺衍自齐往，剧辛自赵往，士争赴燕。”故钦承大旨，顺风不让。将军以至德尊贤，广其谋虑，动有功，发中权，基业已定，大勋方缉。今俊乂并会，羽翮并肩，《管子》曰：“桓公谓管仲曰：‘寡人之有仲父，犹飞鸿之有羽翼耳。’”望无耆耇之德，而猥托宾客之上，猥犹滥也。诚自愧也。虽怀介然之节，欲洁去就之分，诚终不背其本，贰其志也。何则？范蠡收责句践。乘偏舟于五湖；偏舟，特舟也。收责谓收其罪责也。史记曰，范蠡与句践灭吴，为书辞句践曰：“臣闻主忧臣劳，主辱臣死。昔者，君王辱于会稽，所以不死，为此事也。今既雪耻，臣请从会稽之诛。”乃装其轻宝珠玉，自与其私徒属乘舟浮海以行。《计然》云，范蠡乘偏舟于江湖。舅犯谢罪文公，亦逡巡于河上。逡巡，不进也。《左传》曰，晋公子重耳反国，及河，子犯以璧授公子，曰：“臣负羁绁从君巡于天下，臣之罪多矣。臣犹知之，而况君乎?请由此亡。”公子曰：“所不与舅氏同心者，有如白水。”夫以二子之贤，勒铭两国，犹削迹归愆，请命乞身，望之无劳，盖其宜也。望闻乌氏有龙池之山，乌氏，县名，属安定郡，故城在今泾州安定县东也。微径南通，与汉相属，其傍时有奇人，聊及闲暇，广求其真。愿将军勉之。”嚣等遂至长安，更始以为右将军，崔、义皆即旧号。其冬，崔、义谋欲叛归，嚣惧并祸，即以事告之，崔、义诛死。更始感嚣忠，以为御史大夫。

	 

	明年夏，赤眉入关，三辅扰乱。流闻光武即位河北，嚣即说更始归政于光武叔父国三老良，更始不听。诸将欲劫更始东归，嚣亦与通谋。事发觉，更始使使者召嚣，嚣称疾不入，因会客王遵、周宗等勒兵自守。更始使执金吾邓晔《谢承书》曰：“晔，南阳南乡人。以劲悍廉直为名。”将兵围嚣，嚣闭门拒守；至昏时，遂溃围，与数十骑夜斩平城门关，《三辅黄图》曰，长安城南面西头门。亡归天水。复招聚其众，据故地，自称西州上将军。

	 

	及更始败，三辅耆老士大夫皆奔归嚣。

	 

	嚣素谦恭爱士，倾身引接为布衣交。以前王莽平河大尹长安谷恭莽改清河为平河。为掌野大夫，平陵范逡为师友，赵秉、苏衡、郑兴为祭酒，《前书》音义曰：“礼，饮酒必祭，示有先也，故称祭酒。祭祀时，唯长者以酒沃酹。”申屠刚、杜林为持书，持书即持书侍御史，秩六百石。杨广、王遵、周宗及平襄人行巡、阿阳人王捷、长陵人王元为大将军，《东观记》曰：“元，杜陵人。”阿阳，县名，属天水郡。本为“河阳”者，误也。杜陵、金丹之属为宾客。由此名震西州，闻于山东。

	 

	建武二年，大司徒邓禹西击赤眉，屯云阳。禹裨将冯愔引兵叛禹，西向天水，嚣逆击，破之于高平，县名，今原州平高县。尽获辎重。于是禹承制遣使持节命嚣为西州大将军，得专制凉州、朔方事。及赤眉去长安，欲西上陇，嚣遣将军杨广迎击，破之，又追败之于乌氏、泾阳闲。泾阳，县名，属安定郡，今原州平高县南泾阳故城是也。

	 

	嚣既有功于汉，又受邓禹爵，署其腹心，议者多劝通使京师。三年，嚣乃上书诣阙。光武素闻其风声，报以殊礼，言称字，用敌国之仪，所以慰藉之良厚。慰，安也，藉，荐也。言安慰而荐藉之良甚也。时陈仓人吕鲔拥众数万，与公孙述通，寇三辅。嚣复遣兵佐征西大将军冯异击之，走鲔，遣使上状。帝报以手书曰：“慕乐德义，思相结纳。昔文王三分，犹服事殷。孔子曰：“周之德其可谓至德，三分天下有其二，以服事殷。”但驽马铅刀，不可强扶。《周礼》：“校人掌六马。”驽马，最下者也。《说文》：“铅，青金也。”似锡而色青。贾谊云：“铅刀为铦。”言驽马铅刀，不可强扶持而用也。数蒙伯乐一顾之价，《战国策》曰，苏代为燕说齐，未见齐王，先说淳于髡曰：“人有卖骏马者，比三旦立市，市人莫之知，往见伯乐曰：‘臣有骏马，欲卖之，比三旦立于市，市人莫与言。愿子还而视之，去而顾之，臣请献一朝之价。’伯乐如其言，一旦而价十倍也。”而苍蝇之飞，不过数步，即托骥尾，得以绝群。张敞书曰：“苍蝇之飞，不过十步；自托骐骥之尾，乃腾千里之路。然无损于骐骥，得使苍蝇绝群也。”见《敞传》。隔于盗贼，声问不数。将军操执款款，扶倾救危，南距公孙之兵，北御羌胡之乱，是以冯异西征，得以数千百人踯躅三辅。踯躅犹踟蹰也。微将军之助，则咸阳已为他人禽矣。今关东寇贼，往往屯聚，志务广远，多所不暇，未能观兵成都，与子阳角力。角力犹争力也。如令子阳到汉中、三辅，愿因将军兵马，鼓旗相当。傥肯如言，蒙天之福，即智士计功割地之秋也。秋，一岁中成功之时，故举以为言。管仲曰：‘生我者父母，成我者鲍子。’事见史记。自今以后，手书相闻，勿用傍人解构之言。”解构犹闲构也。自是恩礼愈笃。

	 

	其后公孙述数出兵汉中，遣使以大司空扶安王印绶授嚣。嚣自以与述敌国，耻为所臣，乃斩其使，出兵击之，连破述军，以故蜀兵不复北出。

	 

	时关中将帅数上书，言蜀可击之状，帝以示嚣，因使讨蜀，以效其信。嚣乃遣长史上书，盛言三辅单弱，刘文伯在边，文伯，卢芳字也。未宜谋蜀。帝知嚣欲持两端，不愿天下统一，于是稍黜其礼，正君臣之仪。

	 

	初，嚣与来歙、马援相善，故帝数使歙、援奉使往来，劝令入朝，许以重爵。嚣不欲东，连遣使深持谦辞，言无功德，须四方平定，退伏闾里。五年，复遣来歙说嚣遣子入侍，嚣闻刘永、彭宠皆已破灭，乃遣长子恂随歙诣阙。以为胡骑校尉，封镌羌侯。胡骑校尉，武帝置，秩二千石也。镌谓镌凿也。而嚣将王元、王捷常以为天下成败未可知，不愿专心内事。元遂说嚣曰：“昔更始西都，四方响应，天下喁喁，谓之太平。喁喁，众口向上也。一旦败坏，大王几无所厝。今南有子阳，北有文伯，江湖海岱，王公十数，谓张步据齐，董宪起东海，李宪守舒，刘纡居垂惠，佼强、周建、秦丰等各据州郡。而欲牵儒生之说，弃千乘之基，儒生谓马援说嚣归光武。羁旅危国，以求万全，此循覆车之轨，计之不可者也。今天水完富，士马最强，北收西河、上郡，东收三辅之地，案秦旧夡，表里河山。秦外山而内河。《左传》曰：“表里山河。”元请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。《前书》徐乐曰：“图王不成，其弊足以霸”也。要之，鱼不可脱于渊，《老子》曰：“鱼不可脱于泉。”脱，失也；失泉则涸矣。神龙失埶，即还与蚯蚓同。”《慎子》曰：“腾蛇游雾，飞龙乘云。云罢雾除，与蚯蚓同，失其所乘故也。”嚣心然元计，虽遣子入质，犹负其险阸，欲专方面，于是游士长者，稍稍去之。《东观记》曰：“杜林先去，余稍稍相随，东诣京师。”

	 

	六年，关东悉平。帝积苦兵闲，以嚣子内侍，公孙述远据边陲，乃谓诸将曰：“且当置此两子于度外耳。”因数腾书陇、蜀，《说文》曰：“腾，传也。”告示祸福。嚣宾客、掾史多文学生，每所上事，当世士大夫皆讽诵之，故帝有所辞答，尤加意焉。嚣复遣使周游诣阙，先到冯异营，游为仇家所杀。帝遣卫尉铫期持珍宝缯帛赐嚣，期至郑被盗，郑，今华州县是也。亡失财物。帝常称嚣长者，务欲招之，闻而叹曰：“吾与隗嚣事欲不谐，使来见杀，得赐道亡。”

	 

	会公孙述遣兵寇南郡，南郡，今荆州也。乃诏嚣当从天水伐蜀，因此欲以溃其心腹。嚣复上言：“白水险阻，栈阁绝败。”白水，县，有关，属广汉郡。栈阁者，山路悬险，栈木为阁道。又多设支阂。支柱障阂。帝知其终不为用，叵欲讨之。叵犹遂也。遂西幸长安，遣建威大将军耿弇等七将军从陇道伐蜀，先使来歙奉玺书喻旨。嚣疑惧，即勒兵，使王元据陇坻，坻，坂也。郭仲产《秦州记》曰：“陇山东西百八十里，在陇州洴源县西。”伐木塞道，谋欲杀歙。歙得亡归。

	 

	诸将与嚣战，大败，各引退。嚣因使王元、行巡侵三辅，征西大将军冯异、征虏将军祭遵等击破之。嚣乃上疏谢曰：“吏人闻大兵卒至，惊恐自救，臣嚣不能禁止。兵有大利，不敢废臣子之节，亲自追还。昔虞舜事父，大杖则走，小杖则受。《家语》孔子谓曾子之词也。臣虽不敏，敢忘斯义。今臣之事，在于本朝，赐死则死，加刑则刑。如遂蒙恩，更得洗心，死骨不朽。”有司以嚣言慢，请诛其子恂，帝不忍，复使来歙至洴，洴，水名，因以为县，属右扶风，故城在今陇州洴源县南。赐嚣书曰：“昔柴将军与韩信书柴将军，柴武也。韩信，韩王信也。信反，入匈奴，与汉战，故武与之书也。云：‘陛下宽仁，诸侯虽有亡叛而后归，辄复定号，不诛也。’以嚣文吏，晓义理，故复赐书。深言则似不逊，略言则事不决。今若束手，复遣恂弟归阙庭者，则爵禄获全，有浩大之福矣。浩亦大也。吾年垂四十，在兵中十岁，厌浮语虚辞。即不欲，勿报。”嚣知帝审其诈，遂遣使称臣于公孙述。

	 

	明年，述以嚣为朔宁王，欲其宁静北边也。遣兵往来，为之援埶。秋，嚣将步骑三万侵安定，至阴槃，阴槃，县名，属安定郡，今泾州县。冯异率诸将拒之。嚣又令别将下陇，攻祭遵于洴，兵并无利，乃引还。

	 

	帝因令来歙以书招王遵，遵乃与家属东诣京师，拜为太中大夫，封向义侯。⑴遵字子春，霸陵人也。父为上郡太守。遵少豪侠，有才辩，虽与嚣举兵，而常有归汉意。曾于天水私于来歙曰：“吾所以戮力不避矢石者，岂要爵位哉！徒以人思旧主，先君蒙汉厚恩，思效万分耳。”又数劝嚣遣子入侍，前后辞谏切甚，嚣不从，故去焉。

	 

	注⑴续汉书云：“遵降，封上雒侯。”

	 

	八年春，来歙从山道袭得略阳城。嚣出不意，惧更有大兵，乃使王元拒陇坻，行巡守番须口，番须口与回中相近，并在洴。王孟塞鸡头道，鸡头，山道也，“鸡”或作“笄”，一名崆峒山，在今原州西。牛邯军瓦亭，安定乌支县有瓦亭故关，有瓦亭川水，在今原州南。嚣自悉其大众围来歙。公孙述亦遣其将李育、田弇助嚣攻略阳，连月不下。帝乃率诸将西征之，数道上陇，使王遵持节监大司马吴汉留屯于长安。

	 

	遵知嚣必败灭，而与牛邯旧故，知其有归义意，以书喻之曰：“遵与隗王歃盟为汉，自经历虎口，践履死地，已十数矣。于时周洛以西周洛谓东都也。无所统壹，故为王策，欲东收关中，北取上郡，进以奉天人之用，退以惩外夷之乱。数年之闲，冀圣汉复存，当挈河陇奉旧都以归本朝。生民以来，臣人之埶，未有便于此时者也。而王之将吏，群居穴处之徒，穴处言所识不远也。人人抵掌，《说文》：“抵。侧击也。”《战国策》曰“苏秦与李兑抵掌而谈”也。欲为不善之计。遵与孺卿日夜所争，害几及身者，岂一事哉！前计抑绝，后策不从，所以吟啸扼腕，垂涕登车。扼，持也。史记云：“天下之士，莫不扼腕以言之。”幸蒙封拜，得延论议，遵为太中大夫，在论议之职。每及西州之事，未尝敢忘孺卿之言。今车驾大众，已在道路，吴、耿骁将，云集四境，而孺卿以奔离之卒，拒要厄，当军冲，视其形埶何如哉？夫智者睹危思变，贤者泥而不滓，在泥滞之中而不滓污也。是以功名终申，策画复得。故夷吾束缚而相齐，《新序》曰，桓公与管仲、鲍叔、宁戚饮，桓公谓鲍叔曰：“姑为寡人祝乎?”鲍叔奉酒而起，祝曰：“吾君无忘出莒也，使管子无忘束缚从鲁也，使宁戚无忘其饭牛于车下也。”黥布杖剑以归汉，黥布为楚淮南王，高祖使随何说布，乃杖剑归汉王也。去愚就义，功名并著。今孺卿当成败之际，遇严兵之锋，可为怖栗。宜断之心胸，参之有识。”邯得书，沉吟十余日，乃谢士众，归命洛阳，拜为太中大夫。于是嚣大将十三人，属县十六，众十余万，皆降。

	 

	王元入蜀求救，嚣将妻子奔西城，从杨广，西，县名，属汉阳郡，一名始昌，城在今秦州上邽县西南。而田弇、李育保上邽。诏告嚣曰：“若束手自诣，父子相见，保无佗也。高皇帝云：‘横来，大者王，小者侯。’田横为齐王，天下既定，横与宾客五百人居海岛，高祖使召之曰：“横来，大者王，小者侯。”事见《前书》。若遂欲为黥布者，亦自任也。”必不归降，遂如黥布，云欲为帝，亦任之也。嚣终不降。于是诛其子恂，使吴汉与征南大将军岑彭围西城，耿弇与虎牙大将军盖延围上邽。车驾东归。颍川贼起，故东归。月余，杨广死，嚣穷困。其大将王捷别在戎丘，登城呼汉军曰：“为隗王城守者，皆必死无二心！愿诸军亟罢，亟音纪力反。请自杀以明之。”遂自刎颈死。何休注《公羊传》云：“刎，割也。”数月，王元、行巡、周宗将蜀救兵五千余人，乘高卒至，鼓噪大呼曰：“百万之众方至！”汉军大惊，未及成陈，元等决围，殊死战，遂得入城，迎嚣归冀。会吴汉等食尽退去，于是安定、北地、天水、陇西复反为嚣。

	 

	九年春，嚣病且饿，出城餐糗糒，郑康成注《周礼》曰：“糗，熬大豆与米也。”《说文》曰：“糒，干饭也。”恚愤而死。续汉志曰：“王莽末，天水童谣曰‘出吴门，望缇群，见一蹇人，言欲上天。令天可上，地上安得人?’时嚣初起兵于天水，后意稍广，欲为天子，遂破灭。嚣少病蹇。吴门，冀都门名也。有缇群山。”王元、周宗立嚣少子纯为王。明年，来歙、耿弇、盖延等攻破落门，落门，聚名也，有落门谷水，在今秦州伏羌县西。周宗、行巡、苟宇、赵恢等将纯降。宗、恢及诸隗分徙京师以东，纯与巡、宇徙弘农。唯王元留为蜀将。及辅威将军臧宫破延岑，元举众诣宫降。

	 

	元字惠孟，初拜上蔡令，迁东平相，坐垦田不实，下狱死。《决录》曰“平陵之王，惠孟锵锵，激昂嚣、述，困于东平”也。

	 

	牛邯字孺卿，狄道人。有勇力才气，雄于边垂。及降，大司徒司直杜林、太中大夫马援并荐之，以为护羌校尉，与来歙平陇右。

	 

	十八年，纯与宾客数十骑亡入胡，至武威，捕得，诛之。

	 

	论曰：隗嚣援旗纠族，援，引也。纠，收也。假制明神，谓立高祖、孝文等庙而祭之也。迹夫创图首事，有以识其风矣。终于孤立一隅，介于大国，东逼于汉，南拒于蜀。左傅曰：“介于二大国之闲。”陇坻虽隘，非有百二之埶，百二者，以秦地险固，二万人当诸侯百万人。《前书》曰，田肯贺高祖：“秦得百二焉。”区区两郡，陇西、天水也。以御堂堂之锋，言光武亲征之也。魏武《兵书》云：“无击堂堂之阵。”至使穷庙策，竭征徭，身殁众解，然后定之。则知其道有足怀者，所以栖有四方之桀，四方雄桀者，皆栖集而有之。士至投死绝亢而不悔者矣。亢，喉咙也。谓王捷自刎也。夫功全则誉显，业谢则衅生，回成丧而为其议者，或未闻焉。成丧犹成败也。言事之成败在于天命，不由人力。能回为此议者寡，故未之闻也。若嚣命会符运，敌非天力，虽坐论西伯，岂多嗤乎？天力谓光武天所授也。言不遇光武为敌，则不谢西伯也。嗤，笑也。

	 

	公孙述字子阳，扶风茂陵人也。《东观记》曰：“其先武帝时，以吏二千石自无盐徙焉。”哀帝时，以父任为郎。任，保任也。《东观记》曰：“成帝末，述父仁为侍御史，任为太子舍人，稍增秩为郎焉。”后父仁为河南都尉，秦置郡尉，典兵禁，捕盗贼，景帝更名都尉，秩比二千石也。而述补清水长。清水，县名，属天水郡，今秦州县。仁以述年少，遣门下掾随之官。州郡有掾，皆自辟除之，常居门下，故以为号。月余，掾辞归，白仁曰：“述非待教者也。”后太守以其能，使兼摄五县，政事修理，奸盗不发，郡中谓有鬼神。言明察也。王莽天凤中，为导江卒正，居临邛，王莽改蜀郡曰导江，太守曰卒正。临邛，今邛州县也。复有能名。

	 

	及更始立，豪杰各起其县以应汉，南阳人宗成自称“虎牙将军”，入略汉中；又商人王岑亦起兵于雒县，商，今商州商雒县也。雒县属广汉郡，今益州县也。自称“定汉将军”，杀王莽庸部牧以应成，王莽改益州为庸部，其牧宋遵也。众合数万人。述闻之，遣使迎成等。成等至成都，虏掠暴横。述意恶之，召县中豪桀谓曰：“天下同苦新室，思刘氏久矣，故闻汉将军到，驰迎道路。今百姓无辜而妇子系获，室屋烧燔，此寇贼，非义兵也。吾欲保郡自守，以待真主。诸卿欲并力者即留，不欲者便去。”豪桀皆叩头曰：“愿效死。”述于是使人诈称汉使者自东方来，假述辅汉将军、蜀郡太守兼益州牧印绶。乃选精兵千余人，西击成等。比至成都，众数千人，遂攻成，大破之。成将垣副杀成，以其众降。《风俗通》曰：“垣，秦邑也，因以为姓。秦始皇有将垣齮。”《东观记》曰：“初，副以汉中亭长聚众降成，自称辅汉将军。”二年秋，更始遣柱功侯李宝、益州刺史张忠，将兵万余人徇蜀、汉。述恃其地险众附，有自立志，乃使其弟恢“恢”本或作“惔”。于绵竹击宝、忠，大破走之。绵竹，县名，属广汉郡，今益州县也，故城在今县东。由是威震益部。

	 

	功曹李熊说述曰：“方今四海波荡，匹夫横议。将军割据千里，地什汤武，枚乘谏吴王曰：“汤武之土，不过百里。”若奋威德以投天隙，天时之闲隙也。霸王之业成矣。宜改名号，以镇百姓。”述曰：“吾亦虑之，公言起我意。”于是自立为蜀王，都成都。

	 

	蜀地肥饶，兵力精强，远方士庶多往归之，邛、笮君长邛、笮皆西南夷国名。笮音昨。见《西南夷传》。皆来贡献。李熊复说述曰：“今山东饥馑，人庶相食；兵所屠灭，城邑丘墟。蜀地沃野千里，土壤膏腴，无块曰壤。果实所生，无谷而饱。左思《蜀都赋》曰：“户有橘柚之园。”又曰：“瓜畴芋区。”《前书》卓王孙曰：“吾闻?山之下沃野，下有蹲鸱，至死不饥。”女工之业，覆衣天下。左思蜀都赋曰：“百室离房，机杼相和。”衣音于既反。名材竹干，器械之饶，不可胜用。竹干，竹箭也。内盛曰器，外盛曰械。又有鱼盐铜银之利，丙穴出嘉鱼，在汉中。蜀有盐井，又有铜陵山，其朱提界出银。朱音上朱反。提音上移反。浮水转漕之便。北据汉中，杜褒、斜之险；东守巴郡，拒捍关之口；史记曰楚肃王为捍关以拒蜀，故基在今硖州巴山县。地方数千里，战士不下百万。见利则出兵而略地，无利则坚守而力农。东下汉水以窥秦地，南顺江流以震荆、杨。所谓用天因地，成功之资。今君王之声，闻于天下，而名号未定，志士狐疑，宜即大位，使远人有所依归。”述曰：“帝王有命，吾何足以当之？”熊曰：“天命无常，百姓与能。《诗》云“天命靡常”，《易》曰“百姓与能”也。能者当之，王何疑焉！”述梦有人语之曰：“八厶子系，十二为期。”《说文》云厶音私。系音系，胡计反。觉，谓其妻曰：“虽贵而祚短，若何？”妻对曰：“朝闻道，夕死尚可，况十二乎！”会有龙出其府殿中，夜有光耀，述以为符瑞，因刻其掌，文曰“公孙帝”。建武元年四月，遂自立为天子，号成家。以起成都，故号成家。色尚白。建元曰龙兴元年。以李熊为大司徒，以其弟光为大司马，恢为大司空。改益州为司隶校尉，蜀郡为成都尹。汉以京师为司隶校尉部，置京兆尹；中兴以洛阳为司隶校尉部，置河南尹。故述敩焉。

	 

	越巂任贵亦杀王莽大尹而据郡降。述遂使将军侯丹开白水关，在汉阳西县。《梁州记》曰“关城西南有白水关”也。北守南郑；今梁州县也，故城在今县东北也。将军任满从阆中下江州，阆中、江州皆县名，并属巴郡。阆中，今隆州县也。江州故城在渝州巴县西。东据捍关。于是尽有益州之地。

	 

	自更始败后，光武方事山东，未遑西伐。关中豪桀吕鲔等往往拥众以万数，莫知所属，多往归述，时延岑据蓝田，王歆据下邽，各称将军，拥兵。事见《冯异传》。皆拜为将军。遂大作营垒，陈车骑，肄习战射，会聚兵甲数十万人，积粮汉中，筑宫南郑。又造十层赤楼帛兰船。盖以帛饰其兰槛也。多刻天下牧守印章，备置公卿百官。使将军李育、程乌将数万众出陈仓，与吕鲔徇三辅。三年，征西将军冯异击鲔、育于陈仓，大败之，鲔、育奔汉中。五年，延岑、田戎为汉兵所败，皆亡入蜀。

	 

	岑字叔牙，南阳人。《东观记》曰筑阳县人。始起据汉中，又拥兵关西，所在破散，走至南阳，略有数县。戎，汝南人。初起兵夷陵，转寇郡县，众数万人。岑、戎并与秦丰合，丰俱以女妻之。及丰败，故二人皆降于述。述以岑为大司马，封汝宁王，戎翼江王。六年，述遣戎与将军任满出江关，下临沮、夷陵闲，《华阳国志》曰：“巴楚相攻，故置江关。”旧在赤甲城，后移在江州南岸，对白帝城，故基在今夔州人复县南。临沮，县名，侯国，属南郡，故城在今荆州当阳县西北。夷陵，县名，属南郡，今硖州县也，故城在今县西北。招其故众，因欲取荆州诸郡，竟不能克。

	 

	是时，述废铜钱，置铁官钱，置铁官以铸钱。百姓货币不行。蜀中童谣言曰：“黄牛白腹，五铢当复。”好事者窃言王莽称“黄”，述自号“白”，五铢钱，汉货也，言天下当并还刘氏。述亦好为符命鬼神瑞应之事，妄引谶记。以为孔子作春秋，为赤制而断十二公，《尚书·考灵耀》曰：“孔子为赤制，故作春秋。”赤者，汉行也。言孔子作春秋断十二公，象汉十二帝。明汉至平帝十二代，历数尽也，据汉十一帝，言十二代者，并数吕后。一姓不得再受命。又引《录运法》曰：“废昌帝，立公孙。”《括地象》曰：“帝轩辕受命，公孙氏握。”《录运法》、《括地象》并《河图》名也。《援神契》曰：“西太守，乙卯金。”谓西方太守而乙绝卯金也。乙，轧也。述言西方太守能轧绝卯金也。五德之运，黄承赤而白继黄，金据西方为白德，而代王氏，得其正序。又自言手文有奇，及得龙兴之瑞。数移书中国，冀以感动众心。帝患之，乃与述书曰：“图谶言‘公孙’，即宣帝也。代汉者当涂高，君岂高之身邪？《东观记》曰：“光武与述书曰：‘承赤者，黄也；姓当涂，其名高也。’”乃复以掌文为瑞，王莽何足效乎！王莽诈以铁契、石龟、文圭、玄印等为符瑞，言不足仿效也。君非吾贼臣乱子，仓卒时人皆欲为君事耳，何足数也。数，责也。君日月已逝，妻子弱小，当早为定计，可以无忧。天下神器，不可力争，《老子》云：“天下神器，不可为也。”宜留三思。”署曰“公孙皇帝”。述不答。

	 

	明年，隗嚣称臣于述。述骑都尉平陵人荆邯见东方将平，兵且西向，说述曰：“兵者，帝王之大器，古今所不能废也。《左传》宋子罕曰：“天生五材，废一不可，谁能去兵？圣人以兴，乱人以废，废兴存亡之术，皆兵之由也。”昔秦失其守，豪桀并起，汉祖无前人之迹，立锥之地，言汉祖起自布衣，无公刘、太王之业也。枚乘谏吴书曰：“舜无立锥之地以有天下。”起于行阵之中，躬自奋击，兵破身困者数矣。然军败复合，创愈复战。军败谓战于睢水上，为楚所破，后得韩信军，复大振也。创愈谓在于成皋闲，项羽射伤汉王胸，后复战。何则？前死而成功，逾于却就于灭亡也。隗嚣遭遇运会，割有雍州，兵强士附，威加山东。陇西、天水皆雍州之地，故言割有也。《嚣传》云“名震西州，流闻山东”，是威加也。遇更始政乱，复失天下，众庶引领，四方瓦解。《淮南子》曰：“武王伐纣，左操黄钺，右秉白旄而麾之，则瓦解而走。”嚣不及此时推危乘胜，以争天命，而退欲为西伯之事，尊师章句，宾友处士，章句谓郑兴等也。处士谓方望等也。偃武息戈，卑辞事汉，喟然自以文王复出也。令汉帝释关陇之忧，以嚣居西，无东之意，故置之度外而不为忧。专精东伐，四分天下而有其三；使西州豪杰咸居心于山东，发闲使，招携贰，闲使谓来歙、马援等也。携贰谓王遵、郑兴、杜林、牛邯等相次而归光武。则五分而有其四；若举兵天水，必至沮溃，天水既定，则九分而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。王氏即王莽也。臣之愚计，以为宜及天下之望未绝，豪杰尚可招诱，急以此时发国内精兵，令田戎据江陵，临江南之会，倚巫山之固，巫山在今夔州巫山县东也。筑垒坚守，传檄吴、楚，长沙以南必随风而靡。令延岑出汉中，定三辅，天水、陇西拱手自服。如此，海内震摇，冀有大利。”述以问群臣。博士吴柱曰：“昔武王伐殷，先观兵孟津，八百诸侯不期同辞，然犹还师以待天命。未闻无左右之助，而欲出师千里之外，以广封疆者也。”邯曰：“今东帝无尺土之柄，驱乌合之众，邹阳云：“周用乌集而王。”跨马陷敌，所向辄平。不亟乘时与之分功，亟，急也。而坐谈武王之说，是效隗嚣欲为西伯也。”述然邯言，欲悉发北军屯士及山东客兵，使延岑、田戎分出两道，与汉中诸将合兵并埶。蜀人及其弟光以为不宜空国千里之外，决成败于一举，固争之，述乃止。延岑、田戎亦数请兵立功，终疑不听。

	 

	述性苛细，察于小事。敢诛杀而不见大体，好改易郡县官名。然少为郎，习汉家制度，出入法驾，法驾，属车三十六乘，公卿不在卤簿中，侍中骖乘，奉车都尉御。前驱九斿云罕，凤皇闟戟，皮轩。銮旗旄骑，旄头之骑也。陈置陛戟，然后辇出房闼。又立其两子为王，食犍为、广汉各数县。群臣多谏，以为成败未可知，戎士暴露，而遽王皇子，示无大志，伤战士心。述不听。唯公孙氏得任事，由此大臣皆怨。

	 

	八年，帝使诸将攻隗嚣，述遣李育将万余人救嚣。嚣败，并没其军，蜀地闻之恐动。述惧，欲安众心。成都郭外有秦时旧仓，述改名白帝仓，述以色尚白，故改之。自王莽以来常空。述即诈使人言白帝仓出谷如山陵，百姓空市里往观之。述乃大会群臣，问曰：“白帝仓竟出谷乎？”皆对言“无”。述曰：“讹言不可信，道隗王破者复如此矣。”俄而嚣将王元降，述以为将军。明年，使元与领军环安拒河池，河池，今凤州县也。又遣田戎及大司徒任满、南郡太守程泛将兵下江关，破威虏将军冯骏等，拔巫及夷陵、夷道，夷道，县名，属南郡，故城在今硖州宜都县西。因据荆门。荆门，山名也，在今硖州宜都县西北，今犹有故城基趾在山上。

	 

	十一年，征南大将军岑彭攻之，满等大败，述将王政斩满首降于彭。田戎走保江州。江州，县名，属巴郡，故城今渝州巴县。城邑皆开门降，彭遂长驱至武阳。武阳，县名，故城在今眉州。帝乃与述书，陈言祸福，以明丹青之信。杨雄《法言》曰：“王者之言，炳若丹青。”述省书叹息，以示所亲太常常少、光禄勋张隆。隆、少皆劝降。述曰：“废兴命也。岂有降天子哉！”左右莫敢复言。

	 

	中郎将来歙急攻王元、环安，安使刺客杀歙；述复令刺杀岑彭。十二年，述弟恢及子婿史兴并为大司马吴汉、辅威将军臧宫所破，战死。自是将帅恐惧，日夜离叛，述虽诛灭其家，犹不能禁。帝必欲降之，乃下诏喻述曰：“往年诏书比下，比，频也。开示恩信，勿以来歙、岑彭受害自疑。今以时自诣，则家族完全；若迷惑不喻，委肉虎口，痛哉柰何！将帅疲倦，吏士思归，不乐久相屯守，诏书手记，不可数得，朕不食言。”述终无降意。

	 

	九月，吴汉又破斩其大司徒谢丰、执金吾袁吉，汉兵遂守成都。述谓延岑曰：“事当柰何？”岑曰：“男儿当死中求生，可坐穷乎！财物易聚耳，不宜有爱。”述乃悉散金帛，募敢死士五千余人，以配岑于市桥，市桥即七星之一桥也。李膺《益州记》曰：“冲星桥，旧市桥也，在今成都县西南四里。”伪建旗帜，帜，幡也。帜音昌忌反，又式志反。鸣鼓挑战，而潜遣奇兵出吴汉军后，袭击破汉。汉墯水，缘马尾得出。

	 

	十一月，臧宫军至咸门。成都北面有二门，其西者名咸门。述视占书，云“虏死城下”，大喜，谓汉等当之。乃自将数万人攻汉，使延岑拒宫。大战，岑三合三胜。自旦及日中，军士不得食，并疲，汉因令壮士突之，述兵大乱，被刺洞胸，墯马。《吴汉传》云：“护军高午奔阵刺述，杀之。”左右舆入城。述以兵属延岑，其夜死。明旦，岑降吴汉。乃夷述妻子，尽灭公孙氏，并族延岑。遂放兵大掠，焚述宫室。帝闻之怒，以谴汉。又让汉副将刘尚曰：“城降三日，吏人从服，孩儿老母，口以万数，一旦于兵纵火，闻之可为酸鼻！尚宗室子孙，尝更吏职，何忍行此？仰视天，俯视地，观放麑啜羹，二者孰仁？《韩子》曰：“孟孙猎得麑，使秦西巴持之。其母随而呼，秦西巴不忍而与其母。”《战国策》曰：“乐羊为魏将而攻中山。其子在中山，中山君烹其子而遗之羹，乐羊啜之，尽一杯，而攻拔中山。”良失斩将吊人之义也！”良犹甚也。

	 

	初，常少、张隆劝述降，不从，并以忧死。帝下诏追赠少为太常，隆为光禄勋，以礼改葬之。其忠节志义之士，并蒙旌显。谓李业、谯玄等，见《独行传》。程乌、李育以有才干，皆擢用之。于是西土咸悦，莫不归心焉。

	 

	论曰：昔赵佗自王番禺，赵佗，真定人，因汉初天下未定，自立为南越王。番禺，县，属南海郡，故城在今广州西南。《越志》曰：“有番山、禺山，因以为名。”公孙亦窃帝蜀汉，推其无他功能，而至于后亡者，将以地边处远，非王化之所先乎？述虽为汉吏，无所冯资，徒以文俗自喜，遂能集其志计。道未足而意有余，不能因隙立功，以会时变，方乃坐饰边幅，边幅犹有边缘，以自矜持。以高深自安，昔吴起所以惭魏侯也。史记曰：“魏武侯浮西河而下，中流而顾曰：‘美哉乎，河山之固，此魏之宝也。’吴起对曰：‘在德不在险。’”及其谢臣属，审废兴之命，与夫泥首衔玉者异日谈也。干宝《晋记》曰：“吴王孙皓将其子瑾等，泥首面缚降王浚。”《左传》曰：“许男面缚衔璧以见楚子。”璧，玉也。

	 

	赞曰：公孙习吏，隗王得士，汉命已还，二隅方跱。天数有违，江山难恃。违犹去也。