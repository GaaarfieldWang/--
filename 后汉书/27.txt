王昌一名郎，赵国邯郸人也。素为卜相工，明星历，常以为河北有天子气。时赵缪王子林景帝七代孙也。好奇数，术数。任侠于赵、魏闲，多通豪猾，而郎与之亲善。初，王莽篡位，长安中或自称成帝子子舆者，莽杀之。《王莽传》曰，时男子武仲自称刘子舆。郎缘是诈称真子舆，云“母故成帝讴者，尝下殿卒僵，须臾有黄气从上下，半日乃解，遂妊身就馆。赵后欲害之，赵飞燕也。伪易他人子，以故得全。《东观记》曰“宫婢生子，正与同时，即易之”也。子舆年十二，识命者郎中李曼卿，识命谓知天命也。与俱至蜀；十七，到丹阳；丹阳，楚所封地，在今归州秭归县东也。二十，还长安；展转中山，来往燕、赵，以须天时”。须，待也。林等愈动疑惑；乃与赵国大豪李育、张参等通谋，规共立郎。会人闲传赤眉将度河，林等因此宣言赤眉当至，立刘子舆以观众心，百姓多信之。

	 

	更始元年十二月，林等遂率车骑数百，晨入邯郸城，止于王宫，故赵王之宫也。立郎为天子。林为丞相，李育为大司马，张参为大将军。分遣将帅，徇下幽、冀。移檄州郡曰：“制诏部剌史、郡太守：朕，孝成皇帝子子舆者也。昔遭赵氏之祸，因以王莽篡杀，赖知命者将护朕躬，《东观记》曰，知命者谓侍郎韩公等。解形河滨，削夡赵、魏。解形犹脱身也。王莽窃位，获罪于天，天命佑汉，故使东郡太守翟义、严乡侯刘信，拥兵征讨，出入胡、汉。普天率土，知朕隐在人闲。南岳诸刘，为其先驱。圣公、光武本自舂陵北徙。故舂陵近衡山，故曰“南岳诸刘”也。朕仰观天文，乃兴于斯，以今月壬辰即位赵宫。休气熏蒸，应时获雨。盖闻为国，子之袭父，古今不易。刘圣公未知朕，故且持帝号。诸兴义兵，咸以助朕，皆当裂土享祚子孙。已诏圣公及翟太守，亟与功臣诣行在所。天子所在曰行在所。疑刺史、二千石皆圣公所置，未睹朕之沉滞，或不识去就，强者负力，负，恃也。弱者惶惑。今元元创痍，已过半矣，痍，伤也。朕甚悼焉，故遣使者班下诏书。”郎以百姓思汉，既多言翟义不死，故诈称之，以从人望。于是赵国以北，辽东以西，皆从风而靡。

	 

	明年，光武自蓟得郎檄，南走信都，走，趣也，音子豆反。发兵徇旁县，遂攻柏人，不下。议者以为守柏人不如定钜鹿，光武乃引兵东北围钜鹿。郎太守王饶据城，数十日连攻不克。耿纯说曰：“久守王饶，士众疲敝，不如及大兵精锐，进攻邯郸。若王郎已诛，王饶不战自服矣。”光武善其计，乃留将军邓满续汉书“满”作“蒲”。守钜鹿，而进军邯郸，屯其郭北门。

	 

	郎数出战不利，乃使其谏议大夫杜威持节请降。威雅称郎实成帝遗体。光武曰：“设使成帝复生，天下不可得，况诈子舆者乎！”威请求万户侯。光武曰：“顾得全身可矣。”顾犹念也。威曰：“邯郸虽鄙，并力固守，尚旷日月，终不君臣相率但全身而已。”遂辞而去。因急攻之，二十余日，郎少傅李立为反闲，开门内汉兵，遂拔邯郸。郎夜亡走，道死，追斩之。

	 

	刘永者，梁郡睢阳人，梁孝王八世孙也。传国至父立。元始中，立与平帝外家卫氏交通，卫氏，平帝母家也，中山卫子豪之女。为王莽所诛。

	 

	更始即位，永先诣洛阳，绍封为梁王，都睢阳。永闻更始政乱，遂据国起兵，以弟防为辅国大将军，防弟少公御史大夫，封鲁王。遂招诸豪杰沛人周建等，并署为将帅，攻下济阴、山阳、沛、楚、淮阳、汝南，凡得二十八城。又遣使拜西防贼帅山阳佼强为横行将军。西防，县名，故城在今宋州单父县北。佼音绞。是时东海人董宪起兵据其郡，而张步亦定齐地。永遣使拜宪翼汉大将军，步辅汉大将军，与共连兵，遂专据东方。及更始败，永自称天子。

	 

	建武二年夏，光武遣虎牙大将军盖延等伐永。初，陈留人苏茂为更始讨难将军，与朱鲔等守洛阳。鲔既降汉，茂亦归命，光武因使茂与盖延俱攻永。军中不相能，茂遂反，杀淮阳太守，掠得数县，据广乐而臣于永。永以茂为大司马、淮阳王。盖延遂围睢阳，数月，拔之，永将家属走虞。虞，县名，属梁国，故城在今宋州虞城县。虞人反，杀其母及妻子，永与麾下数十人奔谯。苏茂、佼强、周建合军救永，为盖延所败，茂奔还广乐，强、建从永走保湖陵。三年春，永遣使立张步为齐王，董宪为海西王。于是遣大司马吴汉等围苏茂于广乐，周建率众救茂，茂、建战败，弃城复还湖陵，而睢阳人反城迎永。反音幡。吴汉与盖延等合军围之，城中食尽，永与茂、建走酂。今亳州县也。酂音在何反。诸将追急，永将庆吾斩永首降，封吾为列侯。苏茂、周建奔垂惠，共立永子纡为梁王。佼强还保西防。

	 

	四年秋，遣捕虏将军马武、骑都尉王霸围纡、建于垂惠，苏茂将五校兵救之，纡、建亦出兵与武等战，不克，而建兄子诵反，闭城门拒之。建、茂、纡等皆走，建于道死，茂奔下邳与董宪合，纡奔佼强。五年，遣骠骑大将军杜茂攻佼强于西防，强与刘纡奔董宪。

	 

	时平狄将军庞萌反叛，遂袭破盖延，引兵与董宪连和，自号东平王，屯桃乡之北。桃乡故城在今兖州龚丘县西北也。

	 

	庞萌，山阳人。初亡在下江兵中。更始立，以为冀州牧，将兵属尚书令谢躬，共破王郎。及躬败，萌乃归降。光武即位，以为侍中。萌为人逊顺，甚见信爱。帝常称曰：“可以托六尺之孤，寄百里之命者，解见《明纪》。庞萌是也。”拜为平狄将军，与盖延共击董宪。

	 

	时诏书独下延而不及萌，萌以为延谮己，自疑，遂反。帝闻之，大怒，乃自将讨萌。与诸将书曰：“吾常以庞萌社稷之臣，将军得无笑其言乎？老贼当族。其各厉兵马，会睢阳！”宪闻帝自讨庞萌，乃与刘纡、苏茂、佼强去下邳，还兰陵，使茂、强助萌，合兵三万，急围桃城。

	 

	帝时幸蒙，闻之，乃留辎重，自将轻骑三千，步卒数万，晨夜驰赴，师次任城，去桃乡六十里。旦日，诸将请进，贼亦勒兵挑战，帝不听，乃休士养锐，以挫其锋。城中闻车驾至，众心益固。时吴汉等在东郡，驰使召之。萌等乃悉兵攻城，二十余日，众疲困而不能下。及吴汉与诸将到，乃率众军进桃城，而帝亲自搏战，大破之。萌、茂、强夜弃辎重逃奔，董宪乃与刘纡悉其兵数万人屯昌虑，自将锐卒拒新阳。新阳，县，属东海郡。帝先遣吴汉击破之，宪走还昌虑。汉进守之，宪恐，乃招诱五校余贼步骑数千人屯建阳，去昌虑三十里。建阳，县，属东海郡，故城在今沂州丞县北。丞音时证反。

	 

	帝至蕃，蕃音皮，又音婆。去宪所百余里。诸将请进，帝不听，知五校乏食当退，来各坚壁以待其敝。顷之，五校粮尽，果引去。帝乃亲临，四面攻宪，三日，复大破之，众皆奔散。遣吴汉追击之，佼强将其众降，苏茂奔张步，宪及庞萌走入缯山。缯，县名，故城在今沂州承县东北。缯山，即其县之山也。数日，吏士闻宪尚在，复往往相聚，得数百骑，迎宪入郯城。吴汉等复攻拔郯，宪与庞萌走保朐。县名，属东海郡，今海州朐山县西有故朐城，秦始皇立石以为东阙门，即此地也。刘纡不知所归，军士高扈斩其首降，梁地悉平。

	 

	吴汉进围朐。明年，城中谷尽，宪、萌潜出，袭取赣榆，赣榆，县名，今海州东海县也。赣音贡。琅邪太守陈俊攻之，宪、萌走泽中。会吴汉下朐城，进尽获其妻子。宪乃流涕谢其将士曰：“妻子皆已得矣。为吴汉所得也。嗟乎！久苦诸卿。”乃将数十骑夜去，欲从闲道归降，而吴汉校尉韩湛追斩宪于方与，方与音防预。方与人黔陵亦斩萌，皆传首洛阳。封韩湛为列侯，黔陵关内侯。

	 

	张步字文公，琅邪不其人也。汉兵之起，步亦聚众数千，转攻傍县，下数城，自为五威将军，遂据本郡。

	 

	更始遣魏郡王闳为琅邪太守，步拒之，不得进。闳为檄，晓喻吏人降，得赣榆等六县，收兵数千人，与步战，不胜。时梁王刘永自以更始所立，贪步兵强，承制拜步辅汉大将军、忠节侯，督青徐二州，使征不从命者，步贪其爵号，遂受之。乃理兵于剧，剧，县名，在今青州寿光县南也。以弟弘为卫将军，弘弟蓝玄武大将军，蓝弟寿高密太守。遣将徇太山、东莱、城阳、胶东、北海、济南、齐诸郡，皆下之。

	 

	步拓地寖广，寖，渐也。兵甲日盛。王闳惧其众散，乃诣步相见，欲诱以义方。步大陈兵引闳，怒曰：“步有何过，君前见攻之甚乎！”闳按剑曰：“太守奉朝命，而文公拥兵相距，闳攻贼耳，何谓甚邪！”步嘿然，良久，离席跪谢，乃陈乐献酒，待以上宾之礼，令闳关掌郡事。关，通也。

	 

	建武三年，光武遣光禄大夫伏隆持节使齐，拜步为东莱太守。刘永闻隆至剧，乃驰遣立步为齐王，步即杀隆而受永命。

	 

	是时帝方北忧渔阳，南事梁、楚，故步得专集齐地，据郡十二。及刘永死，步等欲立永子纡为天子，自为定汉公，置百官。王闳谏曰：“梁王以奉本朝之故，是以山东颇能归之。今尊立其子，将疑众心。且齐人多诈，汲黯目公孙弘之词。宜且详之。”步乃止。五年，步闻帝将攻之，以其将费邑为济南王，屯历下。冬，建威大将军耿弇破斩费邑，进拔临淄。步以弇兵少远客，可一举而取，乃悉将其众攻弇于临淄。步兵大败，还奔剧。帝自幸剧。步退保平寿，今青州北海县也。苏茂将万余人来救之。茂让步曰：“以南阳兵精，延岑善战，而耿弇走之。大王柰何就攻其营？既呼茂，不能待邪？”步曰：“负负，无可言者。”负，愧也。再言之者，愧之甚。帝乃遣使告步、茂，能相斩降者，封为列侯。步遂斩茂，使使奉其首降。步三弟各自系所在狱，皆赦之。封步为安丘侯，后与家属居洛阳。王闳亦诣剧降。

	 

	八年夏，步将妻子逃奔临淮，与弟弘、蓝欲招其故众，乘船入海，琅邪太守陈俊追击斩之。

	 

	王闳者，王莽叔父平阿侯谭之子也，哀帝时为中常侍。时幸臣董贤为大司马，宠爱贵盛，闳屡谏，忤旨。哀帝临崩，以玺绶付贤曰：“无妄以与人。”时国无嗣主，内外恇惧，闳白元后，请夺之；即带剑至宣德后闼，《三辅黄图》曰，未央宫有宣德殿。闼，宫中门也。举手叱贤曰：“宫车晏驾，国嗣未立，公受恩深重，当俯伏号泣，何事久持玺绶以待祸至邪！”贤知闳必死，不敢拒之，乃跪授玺绶。闳持上太后，朝廷壮之。及王莽篡位，僭忌闳，乃出为东郡太守。闳惧诛，常系药手内。莽败，汉兵起，闳独完全东郡三十余万户，归降更始。

	 

	李宪者，颍川许昌人也。王莽时为庐江属令。王莽每郡置属令，职如都尉。莽末，江贼王州公等起众十余万，攻掠郡县，莽以宪为偏将军、庐江连率，击破州公。莽败，宪据郡自守。更始元年，自称淮南王。建武三年，遂自立为天子，置公卿百官，拥九城，众十余万。

	 

	四年秋，光武幸寿春，遣扬武将军马成等击宪，围舒。庐江舒县。至六年正月，拔之。宪亡走，其军士帛意帛，姓也，宋帛产之后，见《韩非子》也。追斩宪而降，宪妻子皆伏诛。封帛意渔浦侯。

	 

	后宪余党淳于临等犹聚众数千人，屯灊山，攻杀安风令。灊山、安丰，皆县名，属庐江郡。灊县故城，今寿州也。杨州牧欧阳歙遣兵不能克，帝议欲讨之。庐江人陈众为从事，白歙请得喻降临；晓喻其意而降之也。于是乘单车，驾白马，往说而降之。灊山人共生为立祠，号“白马陈从事”云。

	 

	彭宠字伯通，南阳宛人也。父宏，哀帝时为渔阳太守，伟容貌，能饮饭，饭音扶远反。有威于边。王莽居摄，诛不附己者，宏与何武、鲍宣并遇害。

	 

	宠少为郡吏，地皇中，为大司空士，王莽时九卿分属三公，每一卿置元士三人。从王邑东拒汉军。到洛阳，闻同产弟在汉兵中，惧诛，即与乡人吴汉亡至渔阳，抵父时吏。抵，归也。更始立，使谒者韩鸿持节徇北州，谓幽、并也。承制得专拜二千石已下。鸿至蓟，以宠、汉并乡闾故人，相见欢甚，即拜宠偏将军，行渔阳太守事，汉安乐令。安乐，县名，属渔阳郡，故城在今幽州潞县西北也。

	 

	及光武镇慰河北，至蓟，以书招宠。宠具牛酒，将上谒。会王郎诈立，传檄燕、赵，遣将徇渔阳、上谷，急发其兵，北州众多疑惑，欲从之。吴汉说宠从光武，语在《汉传》。会上谷太守耿况亦使功曹寇恂诣宠，结谋共归光武。宠乃发步骑三千人，以吴汉行长史，及都尉严宣、护军盖延、狐奴令王梁，⑴与上谷军合而南，及光武于广阿。光武承制封宠建忠侯，赐号大将军。遂围邯郸，宠转粮食，前后不绝。

	 

	及王郎死，光武追铜马，北至蓟。宠上谒，自负其功，意望甚高，狐奴，县名，属渔阳郡。光武接之不能满，以此怀不平。负，恃也。光武知之，以问幽州牧朱浮。浮对曰：“前吴汉北发兵时，大王遗宠以所服剑，又倚以为北道主人。宠谓至当迎郃握手，交欢并坐。今既不然，所以失望。”浮因曰：“王莽为宰衡时，甄丰旦夕入谋议，时人语曰‘夜半客，甄长伯。’长伯，丰字也。丰，平帝时为少府，王莽篡位时为更始将军。及莽篡位后，丰意不平，卒以诛死。”光武大笑，以为不至于此。及即位，吴汉、王梁，宠之所遣，并为三公，而宠独无所加，愈怏怏不得志。叹曰：“我功当为王；但尔者，陛下忘我邪？”

	 

	是时北州破散，而渔阳差完，有旧盐铁官，宠转以贸谷，贸，易也。积珍宝，益富强。朱浮与宠不相能，浮数谮构之。建武二年春，诏征宠，宠意浮卖己，上疏愿与浮俱征。又与吴汉、盖延等书，盛言浮枉状，枉，谮己之状也。固求同征。帝不许，益以自疑。而其妻素刚，不堪抑屈，固劝无受召。宠又与常所亲信吏计议，皆怀怨于浮，莫有劝行者。帝遣宠从弟子后兰卿喻之，宠因留子后兰卿，遂发兵反，拜署将帅，自将二万余人攻朱浮于蓟，分兵徇广阳、上谷右北平。又自以与耿况俱有重功，而恩赏并薄，数遣使要诱况，况不受，辄斩其使。

	 

	秋，帝使游击将军邓隆救蓟。隆军潞南，浮军雍奴，遣吏奏状。帝读檄，怒谓使吏曰：“营相去百里，其势岂可得相及?比若还，若，汝也。北军必败矣。”宠果盛兵临河以拒隆，又别发轻骑三千袭其后，大破隆军。浮远，遂不能救。引而去。明年春，宠遂拔右北平、上谷数县。遣使以美女缯彩赂遗匈奴，要结和亲。单于使左南将军七八千骑，往来为游兵以助宠。又南结张步及富平获索诸豪杰，皆与交质连衡。交质谓交相为质也。《左传》曰：“交质往来，道路无壅。”《前书》音义曰：“以利合曰从，以威力相胁曰衡。”遂攻拔蓟城，自立为燕王。

	 

	其妻数恶梦，又多见怪变，《东观记》曰：“梦裸袒冠帻，逾城，髡徒推之。”又“宠堂上闻虾蟆声在火垆下，凿地求之，不得”也。卜筮及望气者皆言兵当从中起。宠疑子后兰卿质汉归，故不信之，使将兵居外，无亲于中。五年春，宠斋，独在便室。便坐之室，非正室也。苍头子密等三人因宠卧寐，共缚著床，告外吏云：“大王斋禁，皆使吏休。”伪称宠命教，收缚奴婢，各置一处。又以宠命呼其妻。妻入，大惊。《东观记》曰：“妻入，惊曰：‘奴反！’奴乃捽其妻头，击其颊。”宠急呼曰：“趣为诸将军办装。”呼奴为将军，欲其赦己也。于是两奴将妻入取宝物，留一奴守宠。宠谓守奴曰：“若小儿，我素爱也，今为子密所迫劫耳。解我缚，当以女珠妻汝，家中财物皆与若。”小奴意欲解之，视户外，见子密听其语，遂不敢解。于是收金玉衣物，至宠所装之，被马六疋，使妻缝两缣囊。昏夜后，解宠手，令作记告城门将军云：“今遣子密等至子后兰卿所，速开门出，勿稽留之。”稽，停也。书成，即斩宠及妻头，置囊中，便持记驰出城，因以诣阙，封为不义侯。明旦，合门不开，官属逾墙而入，见宠尸，惊怖。其尚书韩立等共立宠子午为王，以子后兰卿为将军。国师韩利斩午首，诣征虏将军祭遵降。夷其宗族。

	 

	卢芳字君期，安定三水人也，居左谷中，续汉志曰三水县有左谷，故城在今泾州安定县南。王莽时，天下咸思汉德，芳由是诈自称武帝曾孙刘文伯。曾祖母匈奴谷蠡浑邪王之姊为武帝皇后，生三子。遭江充之乱，太子诛，皇后坐死，中子次卿亡之长陵，小子回卿逃于左谷。霍将军立次卿，迎回卿，回卿不出，因居左谷，生子孙卿，孙卿生文伯。常以是言诳惑安定闲。王莽末，乃与三水属国羌胡起兵。更始至长安，征芳为骑都尉，使镇抚安定以西。

	 

	更始败，三水豪杰共计议，以芳刘氏子孙，宜承宗庙，乃共立芳为上将军、西平王，欲平定西方，故以为号。使使与西羌、匈奴结和亲。单于曰：“匈奴本与汉约为兄弟。高祖时，与冒顿单于约为兄弟。后匈奴中衰，呼韩邪单于归汉，汉为发兵拥护，世世称臣。呼韩邪单于降汉，入朝，宣帝拥护，国内遂定。今汉亦中绝，刘氏来归我，亦当立之，令尊事我。”乃使句林王将数千骑迎芳，句音古侯反。芳与兄禽、弟程俱入匈奴。单于遂立芳为汉帝。以程为中郎将，将胡骑还入安定。初，五原人李兴、随昱，朔方人田飒，代郡人石鲔、闵堪，各起兵自称将军。建武四年，单于遣无楼且渠王入五原塞，塞属五原郡，因以为名。与李兴等和亲，告兴欲令芳还汉地为帝。五年，李兴、闵堪引兵至单于庭迎芳，与俱入塞，都九原县。九原，县名，故城在胜州银山县也。掠有五原、朔方、云中、定襄、雁门五郡，并置守令，与胡通兵，侵苦北边。

	 

	六年，芳将军贾览将胡骑击杀代郡太守刘兴。芳后以事诛其五原太守李兴兄弟，而其朔方太守田飒、云中太守桥扈恐惧，叛芳，举郡降，光武令领职如故。后大司马吴汉、骠骑大将军杜茂数击芳，并不克。十二年，芳与贾览共攻云中，久不下，其将随昱留守九原，欲胁芳降。芳知羽翼外附，心膂内离，遂弃辎重，与十余骑亡入匈奴，其众尽归随昱。昱乃随使者程恂诣阙。拜昱为五原太守，封镌胡侯，镌谓琢凿之，故以为名。下有镌羌侯，即其类。昱弟宪武进侯。

	 

	十六年，芳复入居高柳，高柳，县名，故城在今云州定襄县。与闵堪兄林使使请降。乃立芳为代王，堪为代相，林为代太傅，赐缯二万匹，因使和集匈奴。芳上疏谢曰：“臣芳过托先帝遗体，弃在边陲。社稷遭王莽废绝，以是子孙之忧，所宜共诛，故遂西连羌戎，北怀匈奴。单于不忘旧德，权立救助。是时兵革并起，往往而在。臣非敢有所贪觊，觊，望也。期于奉承宗庙，兴立社稷，是以久僭号位，十有余年，罪宜万死。陛下圣德高明，躬率众贤，海内宾服，惠及殊俗。以胏附之故，胏附，若肝胏相附著，犹言亲戚也。赦臣芳罪，加以仁恩，封为代王，使备北藩。无以报塞重责，冀必欲和辑匈奴，辑音才入反。郭景纯云古“集”字。不敢遗余力，负恩贷。负犹背也。谨奉天子玉玺，思望阙庭。”诏报芳朝明年正月。其冬，芳入朝，南及昌平，昌平，县名，故城在今幽州昌平县东南。有诏止，令更朝明岁。芳自道还，忧恐，乃复背叛，遂反，与闵堪、闵林相攻连月。匈奴遣数百骑迎芳及妻子出塞。芳留匈奴中十余年，病死。

	 

	初，安定属国胡与芳为寇，及芳败，胡人还乡里，积苦县官徭役，其中有驳马少伯者，素刚壮；二十一年，遂率种人反叛，与匈奴连和，屯聚青山。青山，在今庆州，有青山水。乃遣将兵长史陈主持下欣，吕忱云：“欣，古‘欣’字。”率三千骑击之，少伯乃降。徙于冀县。冀县属天水郡，今秦州伏羌县。

	 

	论曰：传称“盛德必百世祀”，《左传》晋侯问于史赵曰：“陈其遂亡乎?”对曰：“未也。臣闻盛德必百代祀，虞之代数未也。”孔子曰“宽则得众”。夫能得众心，则百世不忘矣。观更始之际，刘氏之遗恩余烈，英雄岂能抗之哉！然则知高祖、孝文之宽仁，结于人心深矣。周人之思邵公，爱其甘棠，《诗序》曰：“《甘棠》，美邵伯也。邵伯听讼于甘棠之下，周人思之，不伐其树。”又况其子孙哉！刘氏之再受命，盖以此乎！若数子者，岂有国之远图哉！因时扰攘，苟恣纵而已耳，然犹以附假宗室，能掘强岁月之闲。掘强谓强梁也。《前书》伍被谓淮南王安曰：“掘强江淮之间，苟延岁月之命。”观其智略，固无足以惮汉祖，发其英灵者也。言此数子非汉祖之敌，不足奋发英灵而惮畏之也。

	 

	赞曰：天地闭革，革，改也，《易》曰：“天地闭，贤人隐。”又曰：“天地革而四时成，汤、武革命，顺乎天而应乎人。”野战群龙。喻英雄并起也。《易》曰：“龙战于野，其血玄黄。”又曰“群龙无首，吉”也。昌、芳僭诈，梁、齐连锋。梁王刘永，齐王张步。宠负强地，据渔阳也。宪萦深江。起庐江也。实惟非律，代委神邦。《易》曰：“师出以律。”律，法也。言反叛非用师之法，故更代破灭，委弃其神皋之国，伏于光武也。