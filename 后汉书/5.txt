显宗孝明皇帝讳庄，《谥法》曰：“照临四方曰明。”伏侯《古今注》曰：“庄之字曰严。”光武第四子也。母阴皇后。帝生而丰下，杜预注《左传》云：“丰下，盖面方也。”《东观记》云：“帝丰下兑上，项赤色，有似于尧。”十岁能通《春秋》，光武奇之。建武十五年封东海公，十七年进爵为王，十九年立为皇太子。师事博士桓荣，学通《尚书》。

	 

	中元二年二月戊戌，即皇帝位，年三十。尊皇后曰皇太后。

	 

	三月丁卯，葬光武皇帝于原陵。《帝王纪》曰：“原陵方三百二十步，高六丈，在临平亭东南，去洛阳十五里。”有司奏上尊庙曰世祖。

	 

	夏四月丙辰，诏曰：“予末小子，奉承圣业，夙夜震畏，不敢荒宁。先帝受命中兴，德侔帝王，协和万邦，假于上下，假，至也。音格。怀柔百神，惠于鳏寡。怀，安也。柔，和也。《礼曰》“凡山林能兴云致雨者皆曰神，有天下者祭百神”，怀柔百神也。《书》曰：“惠于鳏寡。”朕承大运，继体守文，创基之主，则尚武功以定祸乱；其次继体而立者，则守文德。《谷梁传》曰：“承明继体。则守文之君也。”不知稼穑之艰难，惧有废失。圣恩遗戒，顾重天下，以元元为首。公卿百僚，将何以辅朕不逮？其赐天下男子爵，人二级；《前书》音义曰：“男子者，谓户内之长也。”商鞅为秦制爵二十级：一，公士；二，上造；三，簪□；四，不更；五，大夫；六，官大夫；七，公大夫；八，公乘；九，五大夫；十，左庶长；十一，右庶长；十二，左更；十三，中更；十四，右更；十五，少上造；十六，大上造；十七，驷车庶长；十八，大庶长；十九，关内侯；二十，彻侯。人赐爵者，有罪得赎，贫者得卖与人。三老、孝悌、力田人三级；三老、孝悌、力田，三者皆乡官之名。三老，高帝置，孝悌、力田，高后置，所以劝导乡里，助成风化也。文帝诏曰“孝悌，天下之大顺也。力田，为生之本也。三老，众人之师也。其以户口率置员。”事见《前书》。爵过公乘，得移与子若同产、同产子；汉制，赐爵自公士已上不得过公乘，故过者得移授也。同产，同母兄弟也。及流人无名数欲自占者人一级；无名数谓无文簿也。占谓自归首也。鳏、寡、孤、独、笃癃粟，人十斛。其弛刑及郡国徒，在中元元年四月己卯赦前所犯而后捕系者，悉免其刑。又边人遭乱为内郡人妻，在己卯赦前，一切遣还边，恣其所乐。中二千石下至黄绶，汉制，二百石以上铜印黄绶也。贬秩赎论者，悉皆复秩还赎。方今上无天子，下无方伯，《公羊传》曰：“上无天子，下无方伯。”此制引以为谦也。若涉渊水而无舟楫。夫万乘至重而壮者虑轻，帝谦言年尚少壮，思虑轻浅，故须贤人辅弼。实赖有德左右小子。赖，恃也。左右，助也。高密侯禹元功之首，东平王苍宽博有谋，并可以受六尺之托，临大节而不挠。六尺谓年十五已下。大节谓大事。挠，屈也。音女孝反。其以禹为太傅，苍为骠骑将军。太尉喜告谥南郊，赵喜也。应劭《风俗通》曰：“礼，臣子无爵谥君父之义也，故群臣累其功美，葬日，遣太尉于南郊告天而谥之。”司徒欣奉安梓宫，李欣也。梓宫，以梓木为棺。《风俗通》曰：“宫者，存时所居，缘生事死，因以为名。”司空鲂将校复土。冯鲂也。将校谓将领五校兵以穿圹也。《前书》音义曰：“复土，主穿圹填塞事也。言下棺讫，复以土为坟，故言复土。”其封喜为节乡侯，欣为安乡侯，鲂为杨邑侯。”

	 

	秋九月，烧当羌寇陇西，败郡兵于允街。允街，县名也，允音铅，街音佳，属金城郡，故城在今凉州昌松县东南。城临丽水，一名丽水城。赦陇西囚徒，减罪一等，勿收今年租调。又所发天水三千人，亦复是岁更赋。更谓戍卒更相代也。赋谓雇更之钱也。《前书》音义曰：“更有三品：有卒更，有践更，有过更。古正卒无常，人皆当迭为之。一月一更，是为卒更。贫者欲得雇更钱，次直者出钱雇之，月二千，是为践更。古者天下人皆当戍边三日，亦名为更。不可人人自行三日戍，当行者不可往即还，因住一岁，次直者出钱三百雇之，谓之过更。”遣谒者张鸿讨叛羌于允吾，允吾，县名，属金城郡，故城在今兰州广武县西南。允音沿。吾音牙。鸿军大败，战殁。冬十一月，遣中郎将窦固监捕虏将军马武等二将军讨烧当羌。

	 

	十二月甲寅，诏曰：“方春戒节，人以耕桑。其来有司务顺时气，使无烦扰。礼记：“孟春之月，布德和令，行庆施惠。仲春，无作大事，以妨农事。”天下亡命殊死以下，听得赎论：死罪入缣二十匹，右趾至髡钳城旦舂十匹，《前书》音义曰：“右趾谓刖其右足，次刖左足，次劓，次黥，次髡钳为城旦舂。城旦者，昼日伺寇虏，夜暮筑长城。舂者，妇人犯罪，不任军役之事，但令舂以食徒者。”完城旦舂至司寇作三匹。完者，谓不加髡钳而筑城也。次鬼薪、白粲，次隶臣妾，次司寇作。其未发觉，诏书到先自告者，半入赎。今选举不实，邪佞未去，权门请托，残吏放手，放手谓贪纵为非也。百姓愁怨，情无告诉。有司明奏罪名，并正举者。举非其人，并正举主之罪。⑸又郡县每因征发，轻为奸利，诡责羸弱，先急下贫。其务在均平，无令枉刻。”

	 

	永平元年春正月，帝率公卿已下朝于原陵，如元会仪。《汉官仪》曰：“古不墓祭。秦始皇起寝于墓侧，汉因而不改。诸陵寝皆以晦、望、二十四气、三伏、社、腊及四时上饭。其亲陵所宫人，随鼓漏理被枕，具盥水，陈庄具。天子以正月上原陵，公卿百官及诸侯王、郡国计吏皆当轩下，占其郡国谷价，四方改易，欲先帝魂魄闻之也。”元会仪见下。

	 

	夏五月，太傅邓禹薨。

	 

	戊寅，东海王强薨，遣司空冯鲂持节视丧事，赐升龙旄头、銮辂、龙旗。旄头，见《光武纪》。銮，铃也，在镳。交龙为旗，唯天子用之，今特赐以葬。

	 

	六月乙卯，葬东海恭王。

	 

	秋七月，捕虏将军马武等与烧当羌战，大破之。募士卒戍陇右，赐钱人三万。

	 

	八月戊子，徙山阳王荆为广陵王，遣就国。

	 

	是岁，辽东太守祭肜使鲜卑击赤山乌桓，大破之，斩其渠帅。赤山在辽东西北数千里。越巂姑复夷叛，姑复，县名。州郡讨平之。

	 

	二年春正月辛末，宗祀光武皇帝于明堂，帝及公卿列侯始服冠冕、衣裳、玉佩、絇屦以行事。《汉官仪》曰：“天子冠通天，诸侯王冠远游，三公、诸侯冠进贤三梁，卿、大夫、尚书、二千石、博士冠两梁，千石已下至小吏冠一梁。天子、公、卿、特进、诸侯祀天地明堂，皆冠平冕，天子十二旒，三公、九卿、诸侯七，其缨各如其绶色，玄衣纁裳。”《周礼》曰：“王祀昊天上帝则服大裘而冕，祀五帝亦如之。”《三礼图》曰：“冕以三十升布漆而为之，广八寸，长尺六寸，前圜后方，前下后高，有俯伏之形，故谓之冕。欲人之位弥高而志弥下，故以名焉。”董巴《舆服志》曰：“显宗初服冕衣裳以祀天地。衣裳以玄上纁下，乘舆备文日月星辰十二章，三公、诸侯用山龙九章，卿已下用华虫七章，皆五色辨。乘舆刺绣，公卿已下皆织成。陈留襄邑献之。”徐广车服注曰：“汉明帝案古礼备其服章，天子郊庙衣皂上绛下，前三幅，后四幅，衣画而裳绣。”礼记曰：“古之君子必佩玉，君子于玉比德焉。天子佩白玉，公侯佩山玄玉，大夫佩水苍玉，世子佩瑜玉。”《周礼》屦人“掌王赤舄青絇”。郑玄注云：“赤舄，为上冕服之舄也。絇屦，鼻头以青彩饰之。”絇音劬。三礼图曰：“屦复下曰舄，其色各随裳色。”礼毕，登灵台。使尚书令持节诏骠骑将军、三公曰：“今令月吉日，宗祀光武皇帝于明堂，以配五帝。《五经通义》曰：“苍帝灵威仰，赤帝赤熛怒，黄帝含枢纽，白帝白招矩，黑帝叶光纪。牲币及玉，各依方色。”礼备法物，乐和八音，咏祉福，舞功德，祉亦福也。咏谓《诗》云“降福穰穰”之类。景帝诏曰：“歌者所以发德，舞者所以明功。”班时令，来群后。班，布也。时令谓月令也。四时各有令，若有乖舛，必致妖灾，故告之。事毕，升灵台，望元气，吹时律，观物变。元气，天气也。王者承天心，理礼乐，通上下四时之气也，故望之焉。时律者，即《月令》“孟春律中太蔟，仲春律中夹钟”之类。《大戴礼》曰：“圣人｛雀戈｝十二管，察八音之清浊，谓之律吕。律吕不正则诸气不和。”《周礼》保章氏：“以五云之色，辨吉凶、水旱、丰荒之祲象。”郑司农注云：“以二至二分观云色，青为虫，白为丧，赤为兵荒，黑为水，黄为丰。故春秋传曰：‘凡分至启闭必书云物，为备故也’。”杜预注云：“物谓气色灾变也。”群僚藩辅，宗室子孙，众郡奉计，百蛮贡职，奉计谓计吏也。诗曰“因时百蛮。”百言众多也。独言蛮，通四夷。乌桓、濊貊咸来助祭，单于侍子、骨都侯亦皆陪位。斯固圣祖功德之所致也。朕以闇陋，奉承大业，亲执圭璧，恭祀天地。《周礼》曰：“四圭尺有二寸，以祀天。”又曰：“以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方。”仰惟先帝受命中兴，拨乱反正，以宁天下，拨，理也。《公羊传》曰：“拨乱世反之正，莫近于春秋。”封泰山，建明堂，立辟雍，起灵台，恢弘大道，被之八极；《淮南子》曰：“九州之外有八寅，八寅之外有八纮，八纮之外有八极。”而胤子无成康之质，群臣无吕旦之谋，明帝自谓无成康之质。成康之时，刑措不用四十余年。盥洗进爵，踧踖惟惭。郑玄注《论语》云：“踧踖，敬恭貌。”盥音管。素性顽鄙，临事益惧，故‘君子坦荡荡，小人长戚戚’。坦荡，明达之貌。戚戚，常忧惧也。其令天下自殊死已下，谋反大逆，皆赦除之。百僚师尹，其勉修厥职，顺行时令，敬若昊天，以绥兆人。”若，顺也。

	 

	三月，临辟雍，初行大射礼。《仪礼》大射之礼，王将祭射宫，择士以助祭也。张虎侯、熊侯、豹侯，其制若今之射的矣。谓之为侯者，天子射中之，可以服诸侯也。天子侯中一丈八尺，画以云气焉。王以六耦射三侯，乐以《驺虞》九节；诸侯以四耦射二侯，乐以《狸首》七节；孤卿、大夫以三耦射一侯，乐以《辨苹》五节；士以二耦射豻侯，乐以《辨蘩》三节。

	 

	秋九月，沛王辅、楚王英、济南王康、淮阳王延、东海王政来朝。

	 

	冬十月壬子，幸辟雍，初行养老礼。诏曰：“光武皇帝建三朝之礼，而未及临飨。三朝之礼谓中元元年初起明堂、辟雍、灵台也。眇眇小子，属当圣业。《尚书》康王曰：“眇眇予末小子。”孔安国注云：“眇眇犹微微也。”闲暮春吉辰，初行大射；令月元日，《东观记》曰：“十月元日。”复践辟雍。尊事三老，兄事五更，安车软轮，供绥执授。侯王设酱，公卿馔珍，朕亲袒割，执爵而酳。《孝经援神契》曰：“尊事三老，父象也。”宋均注曰：“老人知天地之事者。”安车，坐乘之车；软轮，以蒲裹轮。软音而兖反。三老就车，天子亲执绥授之。《说文》：“绥，车中把也。”五更，老人知五行更代事者。《汉官仪》曰：“三老、五更，皆取有首妻男女全具者。”续汉志曰：“养三老、五更，先吉日，司徒上太傅若讲师故三公人名，用其德行年耆高者，三公一人为三老，次卿一人为五更，皆服絺纻大袍单衣，皂缘领袖中衣，冠进贤，扶王杖。五更亦如之，不杖。皆齐于太学讲堂。其日乘舆先到辟雍礼殿，坐于东厢，遣使者安车迎三老、五更，天子迎于门屏，交拜，导自阼阶。三老自宾阶升，东面。三公设几杖。九卿正履。天子亲袒割俎，执酱而馈，执爵而酳。五更南面，三公进供，礼亦如之。明日皆诣阙谢，以其于己礼太隆也。”酱，醢也。珍谓肴羞之属，即《周礼》“八珍”之类。郑玄注《仪礼》云：“酳，漱也，所以洁口。”音胤。祝哽在前，祝噎在后。老人食多哽噎，故置人于前后祝之，令其不哽噎也。升歌《鹿鸣》，下管《新宫》，《鹿鸣》，《诗·小雅》篇名也。新《宫》，《小雅》逸篇也。升，登也。登堂而歌，所以重人声也。《燕礼》曰：“升歌《鹿鸣》，下管《新宫》。”八佾具修，万舞于庭。佾，列也。谓舞者行列也。《左氏》传曰：“天子八佾，诸侯六，大夫四，士二。夫舞，所以节八音而行八风，故自八以下。”万亦舞也。《诗》云：“公庭万舞。”朕固薄德，何以克当？易陈负乘，《诗》刺彼己，《易》曰：“负且乘，致寇至。”负也者，小人之事也。乘也者，君子之器也，小人而乘君子之器，盗思夺之矣。《诗》曰“彼己之子，不称其服”也。永念惭疚，无忘厥心。三老李躬，年耆学明。五更桓荣，授朕《尚书》。《诗》曰：‘无德不报，无言不酬。’《诗·大雅》也。其赐荣爵关内侯，食邑五千户。三老、五更皆以二千石禄养终厥身。其赐天下三老酒人一石，肉四十斤。有司其存耆耋，礼记曰，六十曰耆，七十曰耋。《释名》曰：“耆，指也，不从力役，指事使人也。耋，?也，皮肤变黑色如?也。”⑽恤幼孤，惠鳏寡，称朕意焉。”

	 

	中山王焉始就国。

	 

	甲子，西巡狩，幸长安，祠高庙，遂有事于十一陵。历览馆邑，会郡县吏，劳赐作乐。十一月甲申，遣使者以中牢祠萧何、霍光。帝谒陵园，过式其墓。《东观汉记》曰：“萧何墓在长陵东司马门道北百步。”又云：“霍光墓在茂陵东司马门道南四里。”式，敬也。礼记曰：“行过墓必式。”进幸河东，所过赐二千石、令长已下至于掾史，各有差。续汉志曰：“郡国及县，诸曹皆置掾史。”癸卯，车驾还宫。

	 

	十二月，护羌校尉窦林下狱死。

	 

	是岁，始迎气于五郊。续汉书曰：“迎气五效之兆。四方之兆各依其位。中央之兆在未，坛皆⑶尺。立春之日，迎春于东郊，祭青帝句芒，车服皆青，歌《青阳》，八佾舞云翘之舞。立夏之日，迎夏于南郊，祭赤帝祝融，车服皆赤，歌《朱明》，八佾舞《云翘》之舞，先立秋十八日，迎黄灵于中兆，祭黄帝后土，车服皆黄，歌《朱明》，八佾舞《云翘》、《育命》之舞。立秋之日，迎秋于西郊，祭白帝蓐收，车服皆白，歌《白藏》，八佾舞《育命》之舞。立冬之日，迎冬于北郊，祭黑帝玄冥，车服皆黑，歌《玄冥》，八佾舞《育命》之舞。”少府阴就子丰杀其妻郦邑公主，就坐自杀。郦，县，属南阳郡。郦音栎。

	 

	三年春正月癸巳，诏曰：“朕奉郊祀，登灵台，见史官，正仪度。仪谓浑仪，以铜为之，置于灵台，王者正天文之器也。度谓日月星辰之行度也。史官即太史，掌天文之官也。夫春者，岁之始也。始得其正，则三时有成。正谓日月五星不失其次也。三时谓春、夏、秋。《左传》曰：“务其三时。”比者水旱不节，边人食寡，政失于上，人受其咎。有司其勉顺时气，劝督农桑，去其螟蜮，以及蝥贼；《尔雅》曰：“食苗心曰螟，食节曰贼，食根曰蝥。”蜮一名短弧，今之水弩，含沙射人为灾。言此者，欲令臣下顺时行政，勿侵扰也。详刑慎罚，明察单辞，单辞犹偏辞也。夙夜匪懈，以称朕意。”

	 

	二月甲寅，太尉赵喜、司徒李欣免。丙辰，左冯翊郭丹为司徒。己未，南阳太守虞延为太尉。

	 

	甲子，立贵人马氏为皇后，皇子炟音丁达反。为皇太子。赐天下男子爵，人二级；三老、孝悌、力田人三级；流人无名数欲占者人一级；鳏、寡、孤、独、笃癃、贫不能自存者粟，人五斛。

	 

	夏四月辛酉，封皇子建为千乘王，千乘，国名，今青州县，故城在今淄州高苑北。羡为广平王。

	 

	六月丁卯，有星孛于天船北。天船，星名。续汉志曰：“天船为水，彗出之为大水。是岁，伊、洛水溢到津城门。”伏侯《古今注》曰：“彗长三尺所，见三十五日乃去。”

	 

	秋八月戊辰，改大乐为大予乐。《尚书琁机钤》曰“有帝汉出，德洽作乐名予”，故据《琁机钤》改之。《汉官仪》曰：“大予乐令一人，秩六百石。”

	 

	壬申晦，日有蚀之。诏曰：“朕奉承祖业，无有善政。日月薄蚀，彗孛见天，水旱不节，稼穑不成，人无宿储，下生愁垫。储，积也。垫，溺也，音丁念反。虽夙夜勤思，而智慧不逮。昔楚庄无灾，以致戒惧；《说苑》曰：“楚庄王见天不见妖而地不出，则祷于山川曰：‘天其忘余欤？’此能求过于天，必不逆谏矣。”鲁哀祸大，天不降谴。《春秋感精符》曰：“鲁哀公时，政弥乱绝，不日食。政乱之类，当致日食之变，而不应者，谴之何益，告之不悟，故哀公之篇绝无日食之异。”今之动变，傥尚可救。有司勉思厥职，以匡无德。古者卿士献诗，百工箴谏。《国语》曰：“天子听政，公卿至于庶士献诗，师箴，百工谏，庶人传语，近臣尽规，而后王斟酌事焉。”其言事者，靡有所讳。”

	 

	冬十月，蒸祭光武庙，礼记曰：“冬祭曰蒸。”蒸，众也。冬物毕成，可祭者众。初奏《文始》、《五行》、《武德》之舞。《前书》曰，《文始舞》者，本舜《韶舞》也，高祖六年更名曰《文始》，其舞人执羽钥。《五行》者，本周舞也，秦始皇二十六年更名曰《五行》，其舞人冠冕衣服法五行色。《武德》者，高祖四年作，言行武以除乱也，其舞人执干戚。光武草创，礼乐未备，今始奏之，故云初也。

	 

	甲子，车驾从皇太后幸章陵，观旧庐。十二月戊辰，至自章陵。

	 

	是岁，起北宫及诸官府。京师及郡国七大水。

	 

	四年春二月辛亥，诏曰：“朕亲耕藉田，以祈农事。礼记曰：“天子亲耕于东郊，为藉田千亩，冕而朱纮，躬秉耒耜。”《五经要义》曰：“天子藉田，以供上帝之粢盛，所以先百姓而致孝敬也。藉，蹈也。言亲自蹈履于田而耕之。”续汉志云：“正月始耕，既事，告祠先农。”汉旧仪曰：“先农即神农炎帝也。祠以太牢，百官皆从。皇帝亲执耒耜而耕。天子三推，三公五，孤卿七，大夫十二，士庶人终亩。乃致藉田仓，置令丞，以给祭天地宗庙，以为粢盛。”京师冬无宿雪，春不燠沐，燠，暖也，音于六反。沐，润泽也。言无暄润之气也。烦劳群司，积精祷求。积精犹储积也。《说文》云：“告事求福曰祷。”而比再得时雨，宿麦润泽。其赐公卿半奉。有司勉遵时政，务平刑罚。”

	 

	秋九月戊寅，千乘王建薨。

	 

	冬十月乙卯，司徒郭丹、司空冯鲂免。丙辰，河南尹范迁为司徒，太仆伏恭为司空。

	 

	十二月，陵乡侯梁松下狱死。坐县飞书诽谤。

	 

	五年春二月庚戌，骠骑将军东平王苍罢归藩；琅邪王京就国。

	 

	冬十月，行幸邺。与赵王栩会邺。常山三老言于帝曰：“上生于元氏，愿蒙优复。”诏曰：“丰、沛、济阳，受命所由，加恩报德，适其宜也。今永平之政，百姓怨结，而吏人求复，令人愧笑，重逆此县之拳拳，重，难也。拳拳犹勤勤也。礼记曰：“得一善则拳拳服膺而不息。”其复元氏县田租更赋六岁，劳赐县掾史，及门阑走卒。”续汉志曰：“五伯、铃下、侍合、门阑部署、街里走卒，皆有程品，多少随所典领。”至自邺。

	 

	十一月，北匈奴寇五原；十二月，寇云中，南单于击滥之。

	 

	是岁，发遣边人在内郡者，赐装钱人二万。

	 

	六年春正月，沛王辅、楚王英、东平王苍、淮阳王延、琅邪王京、东海王政、赵王盱、北海王兴、齐王石来朝。

	 

	二月，王雒山出宝鼎，“雒”或作“雄”。庐江太守献之。夏四月甲子，诏曰：“昔禹收九牧之金，铸鼎以象物，使人知神奸，不逢恶气。夏禹之时，令远方图画山川奇异之物，使九州之牧贡金铸鼎以象之，令人知鬼神百物之形状而备之，故人入山林川泽，魑魅罔两莫能逢之。恶气谓罔两之类。事见《左传》。遭德则兴，迁于商、周；周德既衰，鼎乃沦亡。史记曰，周鼎亡入泗水中，秦始皇过彭城，斋戒，欲出周鼎于泗水，使千人没水求之，不得。祥瑞之降，以应有德。方今政化多僻，何以致兹？《易》曰鼎象三公，《易》曰：“鼎折足，覆公餗。”岂公卿奉职得其理邪？太常其以礿祭之日，礼记曰“夏祭曰礿”，音药。礿，薄也。夏物未成，祭尚薄。陈鼎于庙，以备器用。赐三公帛五十匹，九卿、二千石半之。先帝诏书，禁人上事言圣，而闲者章奏颇多浮词，自今若有过称虚誉，尚书皆宜抑而不省，示不为谄子蚩也。”

	 

	冬十月，行幸鲁，祠东海恭王陵；会沛王辅、楚王英、济南王康、东平王苍、淮阳王延、琅邪王京、东海王政。十二月，还，幸阳城，遣使者祠中岳。壬午，车驾还宫。东平王苍、琅邪王京从驾来朝皇太后。

	 

	七年春正月癸卯，皇太后阴氏崩。二月庚申，葬光烈皇后。

	 

	秋八月戊辰，北海王兴薨。

	 

	是岁，北匈奴遣使乞和亲。

	 

	八年春正月己卯，司徒范迁薨。《汉官仪》曰，迁字子闾，沛人也。三月辛卯，太尉虞延为司徒，卫尉赵喜行太尉事。

	 

	遣越骑司马郑众报使北匈奴。初置度辽将军，屯五原曼柏。昭帝拜范明友为度辽将军，至此复置焉。以中郎将吴常行度辽将军。曼柏，县，在今胜州银城县。

	 

	秋，郡国十四雨水。

	 

	冬十月，北宫成。

	 

	丙子，临辟雍，养三老、五更。礼毕，诏三公募郡国中都官死罪系囚，减罪一等，勿笞，诣度辽将军营，屯朔方、五原之边县；妻子自随，便占著边县；占著谓附名籍。父母同产欲相代者，恣听之。其大逆无道殊死者，一切募下蚕室。亡命者令赎罪各有差。凡徙者，赐弓弩衣粮。

	 

	壬寅晦，日有食之，既。既，尽也。诏曰：“朕以无德，奉承大业，而下贻人怨，上动三光。日食之变，其灾尤大，春秋图谶所为至谴。《春秋感精符》曰：“人主含天光，据机衡，齐七政，操八极。”故君明圣，天道得正，则日月光明，五星有度。日明则道正，不明则政乱，故常戒以自□厉。日食皆象君之进退为盈缩。当春秋拨乱，日食三十六，故曰至来谴也。永思厥咎，在予一人。群司勉修职事，极言无讳。”于是在位者皆上封事，各言得失。宣帝始令群臣得奏封事，以知下情。封有正有副，领尚书者先发副封，所言不善，屏而不奏；后魏相奏去副封，以防拥蔽。帝览章，深自引咎，乃以所上班示百官。诏曰：“群僚所言，皆朕之过。人冤不能理，吏黠不能禁；而轻用人力，缮修宫宇，出入无节，喜怒过差。昔应门失守，《关雎》刺世；《春秋说题辞》曰：“人主不正，应门失守，故歌《关雎》以感之。”宋均注曰：“应门，听政之处也。言不以政事为务，则有宣淫之心。关雎乐而不淫，思得贤人与之共化，修应门之政者也。”薛君《韩诗章句》曰：“诗人言雎鸠贞洁慎匹，以声相求，隐蔽于无人之处。故人君退朝，入于私宫，后妃御见有度，应门击柝，鼓人上堂，退反宴处，体安志明。今时大人内倾于色，贤人见其萌，故咏关雎，说淑女，正容仪，以刺时。”飞蓬随风，微子所叹。《管子》曰：“无仪法程式，飞摇而无所定，谓之飞蓬。飞蓬之闲，明王不听。”此言“微子”，未详。永览前戒，竦然兢惧。徒恐薄德，久而致怠耳。”

	 

	北匈奴寇西河诸郡。

	 

	九年春三月辛丑，诏郡国死罪囚减罪，与妻子诣五原、朔方占著，所在死者皆赐妻父若男同产一人复终身；其妻无父兄独有母者，赐其母钱六万，又复其口算。口算，已见《光武纪》。

	 

	夏四月甲辰，诏郡国以公田赐贫人各有差。令司隶校尉、部刺史岁上墨绶长吏视事三岁已上理状尤异者各一人，与计偕上。偕，俱也。所征之人，令与计吏俱上。及尤不政理者，亦以闻。

	 

	是岁，大有年。《谷梁传》曰：“五谷皆熟，书大有年。”为四姓小侯开立学校，置《五经》师。袁宏《汉纪》曰，永平中崇尚儒学，自皇太子、诸王侯及功臣子弟，莫不受经。又为外戚樊氏、郭氏、阴氏、马氏诸子弟立学，号四姓小侯，置《五经》师。以非列侯，故曰小侯。礼记曰“庶方小侯”，亦其义也。

	 

	十年春二月，广陵王荆有罪，自杀，国除。

	 

	夏四月戊子，诏曰：“昔岁五谷登衍，郑玄注《周礼》云：“五谷，黍、稷、麦、麻、菽也。”登，成也。衍，饶也，音以战反。今兹蚕麦善收，其大赦天下。方盛夏长养之时，荡涤宿恶，以报农功。百姓勉务桑稼，以备灾害。吏敬厥职，无令愆墯。”

	 

	闰月甲午，南巡狩，幸南阳，祠章陵。日北至，又祠旧宅。北至，夏至也。礼毕，召校官弟子作雅乐，奏《鹿鸣》，校，学也。《鹿鸣》，《诗·小雅》篇名，宴群臣嘉宾之诗。帝自御埙篪和之，以娱嘉宾。郑玄注《周礼》云：“埙，烧土为之，大如雁子。”郑众曰：“有六孔。”《世本》曰：“暴辛公作篪，以竹为之，长尺四寸，有八孔。”还，幸南顿，劳飨三老、官属。

	 

	冬十一月，征淮阳王廷会平舆，县名，属汝南郡，故城在今豫州汝阳县东北。舆音预。征沛王辅会睢阳。

	 

	十二月甲午，车驾还宫。

	 

	十一年春正月，沛王辅、楚王英、济南王康、东平王苍、淮阳王延、中山王焉、琅邪王京、东海王政来朝。

	 

	秋七月，司隶校尉郭霸下狱死。

	 

	是岁，漅湖出黄金，庐江太守以献。漅湖，湖名，音子小反，在今庐州合肥县东南。时麒麟、白雉、醴泉、嘉禾所在出焉。

	 

	十二年春正月，益州徼外夷哀牢王相率内属，于是置永昌郡，罢益州西部都尉。《西南夷传》曰：“罢益州西部所领六县，合为永昌郡，置哀牢、博南二县。”去洛阳七千里，在今匡州匡川县西。

	 

	夏四月，遣将作谒者王吴修汴渠，自荥阳至于千乘海口。汴渠即莨荡渠也。汴自荥阳首受河，所谓石门，在荥阳山北一里。过汴以东，积石为堤，亦号金堤，成帝阳嘉中所作也。

	 

	五月丙辰，赐天下男子爵，人二级，三老、孝悌、力田人三级，流民无名数欲占者人一级；鳏、寡、孤、独、笃癃、贫无家属不能自存者粟，人三斛。诏曰：“昔曾、闵奉亲，竭观致养，曾参字子舆，闵损字子骞，并孔子弟子，皆有孝行也。仲尼葬子，有棺无梈。《论语》曰：“鲤也死，有棺而无梈。”丧贵致哀，礼存宁俭。今百姓送终之制，竞为奢靡。生者无担石之储，而财力尽于坟土。《前书》音义曰：“担音丁滥反。言一石之储。”《方言》作“甔”，云“罃也，齐东北海岱之闲谓之甔”。郭璞注曰：“所谓‘家无甔石之储’者也。”《埤苍》曰：“大罂也。”字或作“儋”，音丁甘反。伏腊无糟糠，而牲牢兼于一奠。史记曰，秦德公始为伏祠。历忌曰：“伏者何也？金气伏藏之日也。四气代谢，皆以相生。至于立秋，以金代火；金畏于火，故庚日必伏。”《月令》：“孟冬之月，腊先祖。”说文云：“腊，冬至后祭百神。”始皇更腊曰嘉平。奠，丧祭也。糜破积世之业，以供终朝之费，子孙饥寒，绝命于此，岂祖考之意哉！又车服制度，恣极耳目。田荒不耕，游食者众。游食谓浮食者。有司其申明科禁，宜于今者，宣下郡国。”

	 

	秋七月乙亥，司空伏恭罢。乙未，大司农牟融为司空。

	 

	冬十月，司隶校尉王康下狱死。

	 

	是岁，天下安平，人无徭役，岁比登稔，百姓殷富，粟斛三十，牛羊被野。

	 

	十三年春二月，帝耕于藉田。礼毕，赐观者食。

	 

	三月，河南尹薛昭下狱死。

	 

	夏四月，汴渠成。辛巳，行幸荥阳，巡行河渠。乙酉，诏曰：“自汴渠决败，六十余岁，《王景传》曰，平帝时汴河决坏。加顷年以来，雨水不时，汴流东侵，日月益甚，水门故处，皆在河中，漭漾广溢，莫测圻岸，圻，发｛土?｝也。荡荡极望，不知纲纪。今兖、豫之人，多被水患，乃云县官不先人急，好兴它役。又或以为河流入汴，幽、冀蒙利，故曰左堤强则右堤伤，左右俱强则下方伤，宜任水埶所之，使人随高而处，公家息壅塞之费，百姓无陷溺之患。议者不同，南北异论，朕不知所从，久而不决。今既筑堤理渠，绝水立门，河、汴分流，复其旧迹，陶丘之北，渐就壤坟，《尔雅》曰：“丘再成曰陶丘。”孙炎曰：“形如累两盂也。”郭璞曰：“今济阴定陶城中有陶丘也。”《尚书》曰：“厥土惟黑壤，下土坟垆。”孔安国曰：“无块曰壤。坟，起也。”故荐嘉玉洁牲，以礼河神。礼记曰：“凡祭玉曰嘉玉。”《仪礼》曰：“洁牲刚鬣。”东过洛汭，叹禹之绩。水北曰汭。洛汭，洛水入河处也。绩，功也。河、洛皆禹所加功，故叹之。今五土之宜，反其正色，《周礼》曰“山林、川泽、丘陵、坟衍、原隰，谓之五土”也。色谓其黄、白、青、黑之类。孔安国曰“水所去，土复其性”也。滨渠下田，赋与贫人，无令豪右得固其利，滨，近也。庶继世宗《瓠子》之作。”瓠子，堤名也。武帝元封二年，发卒数万人塞瓠子决河，沈白马，玉璧，令群臣皆负薪填河。在今濮州濮阳县西也。因遂度河，登太行，进幸上党。壬寅，车驾还宫。

	 

	冬十月壬辰晦，日有食之。三公免冠自劾。制曰：“冠履勿劾。灾异屡见，咎在朕躬，忧惧遑遑，未知其方。将有司陈事，多所隐讳，使君上壅蔽，下有不畅乎？昔韂有忠臣，灵公得守其位。《论语》：“孔子曰：‘卫灵公无道。’季康子曰：‘夫如是，奚其不丧？’孔子曰：‘仲叔圉主宾客，祝它主宗庙，王孙贾主军旅。夫如是，奚其丧？’”今何以和穆阴阳，消伏灾谴？刺史、太守详弄理冤，存恤鳏孤，勉思职焉。”

	 

	十一月，楚王英谋反，废，国除，迁于泾县，泾县属丹阳郡，今宣州县，故城在县东。有泾水，出芜湖，因水立名。所连及死徙者数千人。

	 

	是岁，齐王石薨。

	 

	十四年春三月甲戌，司徒虞延免，自杀。夏四月丁巳，钜鹿太守南阳邢穆为司徒。穆字绥公，宛人。

	 

	前楚王英自杀。

	 

	夏五月，封故广陵王荆子元寿为广陵侯。

	 

	初作寿陵。

	 

	十五年春二月庚子，东巡狩。辛丑，幸偃师。诏亡命自殊死以下赎：死罪缣四十匹，右趾至髡钳城旦舂十匹，完城旦至司寇五匹；犯罪未发觉，诏书到日自告者，半入赎。征沛王辅会睢阳。进幸彭城。癸亥，帝耕于下邳。

	 

	三月，征琅邪王京会良成，良成，县名，属东海郡，故城在今泗州下邳县北。征东平王苍会阳都，阳都，县名，属琅邪郡，故城在今沂州沂水县南。又征广陵侯及其三弟会鲁。祠东海恭王陵。还，幸孔子宅，祠仲尼及七十二弟子。亲御讲堂，孔子宅在今兖州曲阜县故鲁城中归德门内阙里之中，背洙面泗，矍相圃之东北也。七十二弟子，颜、闵之徒。《汉春秋》曰：“帝时升庙立，群臣中庭北面，皆再拜，帝进爵而后坐。”命皇太子、诸王说经。又幸东平。东平，国名，故城在今郓州东。辛卯，进幸大梁，大梁城，魏惠王所筑，故城在今汴州。至定陶，祠定陶恭王陵。恭王，元帝子康。夏四月庚子，车驾还宫。

	 

	改信都为乐成国，临淮为下邳国。封皇子恭为钜鹿王，党为乐成王，衍为下邳王，畅为汝南王，昞为常山王，长为济阴王。济阴，郡，今曹州。赐天下男子爵，人三级；郎、从官视事二十岁已上帛百匹，十岁已上二十匹，十岁已下十匹，官府吏五匹，书佐、小史三匹。令天下大酺五日。《前书》音义曰：“《汉律》：三人已上无故群饮，罚金四两。”今恩诏横赐，得令聚会饮食五日。酺，布也。言天子布恩于天下。史记：“赵惠文王三年，大赦，置酒大酺五日。”乙巳，大赦天下，其谋反大逆及诸不应宥者，皆赦除之。

	 

	冬，车骑校猎上林苑。《周礼》校人掌王田猎之马，故曰校猎。谓以木相贯穿为栏校，以遮禽兽。

	 

	十二月，遣奉车都尉窦固、驸马都尉耿秉屯凉州。《前书》曰，奉车都尉，掌乘舆；驸马都尉，掌天子之副马。驸，副也。并武帝置，秩二千石。

	 

	十六年春二月，遣太仆祭肜出高阙，高阙，山名，因以名塞，在朔方北。奉车都尉窦固出酒泉，驸马都尉耿秉出居延，本匈奴地名也，武帝因以名县，属张掖郡，在今甘州张掖县东北。骑都尉来苗出平城，伐北匈奴。窦固破呼衍王于天山，呼衍，匈奴王号。天山即祁连山，一名雪山，今名折罗汉山，在伊州北。祁音时。留兵屯伊吾卢城。本匈奴中地名，既破呼衍，取其地置宜禾都尉，以为屯田，今伊州纳职县伊吾故城是也。耿秉、来苗、祭肜并无功而还。

	 

	夏五月，淮阳王延谋反，发觉。癸丑，司徒邢穆、驸马都尉韩光坐事下狱死，所连及诛死者甚众。坐与延同谋。

	 

	戊午晦，日有食之。

	 

	六月丙寅，大司农西河王敏为司徒。《汉官仪》曰，敏字叔公，并州隰城人也。

	 

	秋七月，淮阳王延徙封阜陵王。阜陵，县名，属九江郡，故城在今滁州全椒县南。

	 

	九月丁卯，诏令郡国中都官死罪系囚减死罪一等，勿笞，诣军营，屯朔方、敦煌；妻子自随，父母同产欲求从者，恣听之；女子嫁为人妻，勿与俱。谋反大逆无道不用此书。

	 

	是岁，北匈奴寇云中，云中太守廉范击破之。

	 

	十七年春正月，甘露降于甘陵。北海王睦薨。

	 

	二月乙巳，司徒王敏薨。三月癸丑，汝南太守鲍昱为司徒。

	 

	是岁，甘露仍降，树枝内附，仍，频也。内附谓木连理也。《前书》终军曰：“众枝内附，是无外也。”芝草生殿前，神雀五色翔集京师。西南夷哀牢、儋耳、僬侥、槃木、白狼、动黏诸种，前后慕义贡献；《山海经》曰：“周侥国在三首国东，为人短小，冠带，一名僬侥。”《国语》曰：“僬侥氏三尺，短之至也。”杨浮《异物志》曰：“儋耳，南方夷，生则镂其颊，皮连耳匡，分为数支，状如鸡肠，累累下垂至肩。”西域诸国遣子入侍。夏五月戊子，公卿百官以帝威德怀远，祥物显应，乃并集朝堂，奉觞上寿。寿者人之所欲，故卑下奉觞进酒，皆言上寿。制曰：“天生神物，以应王者；远人慕化，实由有德。朕以虚薄，何以享斯？唯高祖、光武圣德所被，不敢有辞。其敬举觞，太常择吉日策告宗庙。其赐天下男子爵，人二级，三老、孝悌、力田人三级，流人无名数欲占者人一级；鳏、寡、孤、独、笃癃、贫不能自存者粟，人三斛；郎、从官视事十岁以上者，帛十匹。中二千石、二千石下至黄绶，贬秩奉赎，在去年以来皆还赎。”

	 

	秋八月丙寅，令武威、张掖、酒泉、敦煌张掖，郡，故匈奴昆邪王地也。《汉官仪》曰：“张国臂掖，故曰张掖。”故城在今甘州张掖县西北。及张掖属国，系囚右趾已下任兵者，任，堪也。皆一切勿治其罪，诣军营。

	 

	冬十一月，遣奉车都尉窦固、驸马都尉耿秉、骑都尉刘张出敦煌昆仑塞，昆仑，山名，因以为塞，在今肃州酒泉县西南。山有昆仑之体，故名之。周穆王见西王母于此山，有石室、王母台。击破白山虏于蒲类海上，遂入车师。《西河旧事》曰：“白山冬夏有雪，故曰白山，匈奴谓之天山，过之皆下马拜焉。去蒲类海百里之内。”初置西域都护、戊己校尉。宣帝初置，郑吉为都护，护三十六国，秩比二千石。元帝置戊己校尉，有丞、司马各一人，秩比六百石。戊己，中央也，镇覆四方，见《汉官仪》。亦处西域，镇抚诸国。

	 

	是岁，改天水为汉阳郡。

	 

	十八年春三月丁亥，诏曰：“其令天下亡命，自殊死已下赎：死罪缣三十匹，右趾至髡钳城旦舂十匹，完城旦至司寇五匹；吏人犯罪未发觉，诏书到自告者，半入赎。”

	 

	夏四月己未，诏曰：“自春已来，时雨不降，宿麦伤旱，秋种未下，政失厥中，忧惧而已。其赐天下男子爵，人二级，及流民无名数欲占者人一级；鳏、寡、孤、独、笃癃，贫不能自存者粟，人三斛。理冤狱，录轻系。二千石分祷五岳四渎。郡界有名山大川能兴云致雨者，《周礼》：“职方氏掌天下之地。杨州，其山曰会稽，其川曰三江。荆州，其山曰衡山，其川曰江、汉。豫州，其山曰华，其川曰荥、洛。青州，其山曰沂山，其川曰淮、泗。兖州，其山曰岱，其川曰河、泲。雍州，其山曰岳，其川曰泾、汭。幽州，其山曰医无闾，其川曰河、泲。冀州，其山曰霍，其川曰漳。并州，其山曰恒，其川曰滹沱。”此谓九州名山大川也。长吏各洁斋祷请，冀蒙嘉澍。”《说文》曰：“时雨所以澍生万物。”《淮南子》曰：“春雨之灌，万物无地不澍，无物不生。”澍音之戍反。

	 

	六月己未，有星孛于太微。

	 

	焉耆、龟兹攻西域都护陈睦，悉没其众。北匈奴及车师后王围戊己校尉耿恭。

	 

	秋八月壬子，帝崩于东宫前殿。年四十八。遗诏无起寝庙，藏主于光烈皇后更衣别室。《礼》“藏主于庙”，既不起寝庙，故藏后后之易衣别室。更，易也。帝初作寿陵，制令流水而已，石椁广一丈二尺，长二丈五尺，无得起坟。《东观记》曰：“陵东北作庑，长三丈，五步出外为小厨，财足祠祀。”万年之后，埽地而祭，杅水脯糒而已。《说文》曰：“杅，饮器。”音于。《方言》曰：“鹭谓之｛亏/皿｝。”《说文》曰：“糒，干饭也。”过百日，唯四时设奠，置吏卒数人供给洒埽，勿开修道。敢有所兴作者，以擅议宗庙法从事。《前书》曰：“擅议宗庙者弃市。”

	 

	帝遵奉建武制度，无敢违者。后宫之家，不得封侯与政。《东观记》曰：“光武闵伤前代权臣太盛，外戚与政，上浊明主，下危臣子，后族阴、郭之家不过九卿，亲属荣位不能及许、史、王氏之半耳。”馆陶公主光武女。为子求郎，不许，而赐钱千万。谓群臣曰：“郎官上应列宿，出宰百里，史记曰，太微宫后二十五星，郎位也。有非其人，则民受其殃，是以难之。”故吏称其官，民安其业，远近肃服，户口滋殖焉。

	 

	论曰：明帝善刑理，法令分明。日晏坐朝，幽枉必达。内外无幸曲之私，在上无矜大之色。断狱得情，号居前代十二。十断其二，言少刑也。⑴故后之言事者，莫不先建武、永平之政。而钟离意、宋均之徒，常以察慧为言，并见本传。夫岂弘人之度未优乎？

	 

	赞曰：显宗丕承，业业兢兢。危心恭德，政察奸胜。危心言常危惧。奸胜犹胜奸佞。备章朝物，省薄坟陵。朝物谓朝仪文物也。永怀废典，下身遵道。废典谓明堂、辟雍之礼，历汉不行。下身谓进爵授绥之类。登台观云，临雍拜老。懋惟帝绩，增光文考。懋，勉也。《书》曰：“惟我文考，光于四海。”