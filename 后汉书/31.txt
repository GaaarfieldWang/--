齐武王縯字伯升，縯，引也，音衍。光武之长兄也。性刚毅，慷慨有大节。自王莽篡汉，常愤愤，怀复社稷之虑，不事家人居业，倾身破产，交结天下雄俊。

	 

	莽末，盗贼群起，南方尤甚。伯升召诸豪杰计议曰：“王莽暴虐，百姓分崩。今枯旱连年，兵革并起。《东观记》曰：“王莽末年，天下大旱，蝗虫蔽天，盗贼群起，四方溃畔。”此亦天亡之时，复高祖之业，定万世之秋也。”众皆然之。于是分遣亲客，使邓晨起新野，光武与李通、李轶起于宛。伯升自发舂陵子弟，合七八千人，部署宾客，自称柱天都部。柱天者，若天之柱也。都部者，都统其众也。使宗室刘嘉往诱新市、平林兵王匡、陈牧等，合军而进，屠长聚及唐子乡，杀湖阳尉，进拔棘阳，因欲攻宛。至小长安，与王莽前队大夫甄阜、属正梁丘赐战。时天密雾，汉军大败，姊元弟仲皆遇害，宗从死者数十人。伯升复收会兵众，还保棘阳。

	 

	阜、赐乘胜，留辎重于蓝乡，比阳县有蓝乡。引精兵十万南渡黄淳水，郦元注水经曰：“赭水二湖流注，合为黄水，又南经棘阳县之黄淳聚，又谓之黄淳水。”在今唐州湖阳县。《萧该音》“淳”作“谆”者误。临沘水，阻两川闲为营，绝后桥，示无还心。新市、平林见汉兵数败，阜、赐军大至，各欲解去，伯升甚患之。会下江兵五千余人至宜秋，宜秋，聚名，在沘阳县。乃往为说合从之埶，下江从之。语在《王常传》。伯升于是大飨军士，设盟约。休卒三日，分为六部，潜师夜起，袭取蓝乡。尽获其辎重。明旦，汉军自西南攻甄阜，下江兵自东南攻梁丘赐。至食时，赐陈溃，阜军望见散走，汉兵急追之，却迫黄淳水，斩首溺死者二万余人，遂斩阜、赐。

	 

	王莽纳言将军严尤、秩宗将军陈茂闻阜、赐军败，引欲据宛，伯升乃陈兵誓众，焚积聚，破釜甑，鼓行而前，破釜甑，示必死也。鼓行而前，言无所畏也。史记曰：“项羽北救赵，渡河，沉船破釜甑。”与尤、茂遇育阳下，战，大破之，斩首三千余级。尤、茂弃军走，伯升遂进围宛，自号柱天大将军。王莽素闻其名，大震惧，购伯升邑五万户，黄金十万斤，位上公。使长安中官署及天下乡亭皆画伯升像于塾，旦起射之。《萧该音义》亦作“塾”，引《字林》“塾，门侧堂也”。东观记、续汉书并作“埻”。《说文》云“射臬也”。广雅“埻，的也”。埻音之允反。

	 

	自阜、赐死后，百姓日有降者，众至十余万。诸将会议立刘氏以从人望，豪杰咸归于伯升。而新市、平林将帅乐放纵，惮伯升威明而贪圣公懦弱，先共定策立之，然后使骑召伯升，示其议。伯升曰：“诸将军幸欲尊立宗室，其德甚厚，然愚鄙之见，窃有未同。今赤眉起青、徐，众数十万，闻南阳立宗室，恐赤眉复有所立，如此，必将内争。今王莽未灭，而宗室相攻，是疑天下而自损权，非所以破莽也。且首兵唱号，鲜有能遂，陈胜、项籍，即其事也。舂陵去宛三百里耳，未足为功。遽自尊立，为天下准的，使后人得承吾敝，《前书》宋义曰：“战胜则兵疲，我承其敝。”非计之善者也。今且称王以号令。若赤眉所立者贤，相率而往从之；若无所立，破莽降赤眉，然后举尊号，亦未晚也。愿各详思之。”诸将多曰“善”。将军张卬拔剑击地曰：“疑事无功。史记曰，赵武灵王欲被胡服，肥义曰：“疑事无功，疑行无名。”今日之议，不得有二。”众皆从之。

	 

	圣公既即位，拜伯升为大司徒，封汉信侯。由是豪杰失望，多不服。平林后部攻新野，不能下。新野宰登城言曰：王莽改令长为宰，《东观记》曰，其宰潘临也。“得司徒刘公一信，愿先下。”及伯升军至，即开城门降。五月，伯升拔宛。六月，光武破王寻、王邑。自是兄弟威名益甚。

	 

	更始君臣不自安，遂共谋诛伯升，乃大会诸将，以成其计。更始取伯升宝剑视之，绣衣御史申屠建随献玉玦，绣衣御史，武帝置，衣绣者，尊宠之也。玦，决也。令早决断。更始竟不能发。及罢会，伯升舅樊宏谓伯升曰：“昔鸿门之会，范增举玦以示项羽。史记曰：“项王留沛公饮，项伯东向坐，范增南向坐，沛公北向坐。范增数目项王，举所佩玉玦者三，项王默然不应。”鸿门，地名，在新丰东七十里。今建此意，得无不善乎？”伯升笑而不应。初，李轶谄事更始贵将，贵将，朱鲔等也。光武深疑之，常以戒伯升曰：“此人不可复信。”又不受。

	 

	伯升部将宗人刘稷，数陷陈溃围，勇冠三军。时将兵击鲁阳，鲁阳，县，属南阳，今汝州鲁山县也。闻更始立，怒曰：“本起兵图大事者，伯升兄弟也，今更始何为者邪？”更始君臣闻而心忌之，以稷为抗威将军，稷不肯拜。更始乃与诸将陈兵数千人，先收稷，将诛之，伯升固争。李轶、朱鲔因劝更始并执伯升，即日害之。

	 

	有二子。建武二年，立长子章为太原王，兴为鲁王。十一年，徙章为齐王。十五年，追谥伯升为齐武王。

	 

	章少孤，光武感伯升功业不就，抚育恩爱甚笃，以其少贵，欲令亲吏事，故使试守平阴令，试守者，称职满岁为真。平阴，县，属河南郡。应劭云在平津南，故曰平阴。魏文帝改为河阴。故城在今洛阳县东北。济州平阴县东北五里亦有平阴故城。迁梁郡太守。今宋州也。立二十一年薨，谥曰哀王。子炀王石嗣。建武二十七年，石始就国。三十年，封石弟张为下博侯。永平十四年，封石二子为乡侯。石立二十四年薨，子晃嗣。

	 

	下博侯张以善论议，十六年，与奉车都尉窦固等续汉志：“奉车都尉，比二千石，无员，掌御乘舆车。”并出击匈奴，后进者多害其能，数被谮诉。建初中卒，肃宗下诏褒扬之，复封张子它人奉其祀。

	 

	晃及弟利侯刚与母太姬宗更相诬告。章和元年，有司奏请免晃、刚爵为庶人，徙丹阳。丹阳，郡，故城在今润州江宁县东南。帝不忍，下诏曰：“朕闻人君正屏，有所不听。《白虎通》曰：“所以设屏何?以自障也，示不极臣下之敬也。天子德大，故外屏；诸侯德小，故内屏。”宗尊为小君，诸侯之妻称曰小君。宫卫周备，出有辎軿之饰，辎軿，有拥蔽之车也。《列女传》曰：“齐孝公华孟姬谓公曰：‘妾闻妃后逾阈必乘安车辎軿，下堂必从傅母保阿，进退则鸣玉佩，内饰则结绸缪，所以正心一意，自敛制也。’”入有牖户之固，殆不至如谮者之言。何休注《公羊传》曰：“如其事曰诉，加诬焉曰谮。”晃、刚愆乎至行，浊乎大伦，浊犹污也。伦，理也。孔子曰：“欲洁其身而乱大伦。”《甫刑》三千，莫大不孝。朕不忍置之于理，其贬晃爵为芜湖侯，芜湖。解见《章纪》。削刚户三千。於戏！小子不勖大道，控于法理，以堕宗绪。控，引也。堕，毁也。其遣谒者收晃及太姬玺绶。”晃立十七年而降爵。晃卒，子无忌嗣。

	 

	帝以伯升首创大业，而后嗣罪废，心常愍之。时北海亦绝无后。及崩，遗诏令复二国。永元二年，乃复封无忌为齐王，是为惠王。立五十二年薨，子顷王喜嗣。立五年薨，子承嗣。建安十一年，国除。

	 

	论曰：大丈夫之鼓动拔起，其志致盖远矣。若夫齐武王之破家厚士，岂游侠下客之为哉！下客谓毛遂、冯暖之徒也。其虑将存乎配天之绝业，而痛明堂之不祀也。王者以远祖配天，以父配上帝于明堂，将以存其绝业，复其祭祀。及其发举大谋，在仓卒扰攘之中，使信先成于敌人，新野宰潘临云，请刘公一信而降。赦岑彭以显义，初，彭守宛，食尽降汉，诸将欲诛之。伯升曰：“今举大事，当表义士，不如封之以劝其后。”更始封彭为归德侯。若此足以见其度矣。志高虑远，祸发所忽。谓不用樊宏、光武之言。忽，轻也。司马相如曰“祸故多臧于隐微，而发于人之所忽”也。呜呼！古人以蜂虿为戒，虿，蝎也。《左传》臧文仲谓鲁君曰：“君其无谓邾小。蜂虿有毒，而况国乎！”盖畏此也。《诗》云：“敬之敬之，命不易哉！”《诗·周颂》也。

	 

	北海靖王兴，建武二年封为鲁王，嗣光武兄仲。

	 

	初，南顿君娶同郡樊重女，字娴都。娴，胡闲反。《说文》：“娴，雅也。”娴都性婉顺，自为童女。不正容服不出于房，宗族敬焉，生三男三女：长男伯升，次仲，次光武；长女黄，次元，次伯姬。皇妣以初起兵时病卒，宗人樊巨公收敛焉。建武二年，封黄为湖阳长公主，伯姬为宁平长公主。元与仲俱殁于小长安，追爵元为新野长公主，十五年，追谥仲为鲁哀王。

	 

	兴其岁试守缑氏令。为人有明略，善听讼，甚得名称。迁弘农太守，亦有善政。续汉书曰：“弘农县吏张申有伏罪，兴收申案论，郡中震栗。时年旱，分遣文学循行属县，理冤狱，宥小过，应时甘雨降澍。”视事四年，上疏乞骸骨，征还京师，奉朝请。二十七年，始就国。明年，以鲁国益东海，续汉书曰：“二郡二十九县，租入倍诸王也。”故徙兴为北海王。三十年，封兴子复为临邑侯。临邑，县，属东郡，故城在今齐州东，亦名马坊城也。中元二年，又封兴二子为县侯。显宗器重兴，每有异政，辄乘驿问焉。立三十九年薨，子敬王睦嗣。

	 

	睦少好学，博通书传，光武爱之，数被延纳。显宗之在东宫，尤见幸待，入侍讽诵，出则执辔。乘舆，尊者居中，执辔在左。中兴初，禁网尚阔，而睦性谦恭好士，千里交结，自名儒宿德，莫不造门，由是声价益广。永平中，法宪颇峻，睦乃谢绝宾客，放心音乐。然性好读书，常为爱玩。岁终，遣中大夫奉璧朝贺，中大夫，王国官也。续汉志曰：“中大夫，比六百石，无员，掌奉王使京都奉璧贺正月，及使诸国。本皆持节，后去节。”《尔雅》曰：“肉倍好谓之璧。”好，孔也。召而谓之曰：“朝廷设问寡人，朝廷谓天子也。大夫将何辞以对？”使者曰：“大王忠孝慈仁，敬贤乐士。臣虽蝼蚁，敢不以实？”睦曰：“吁，子危我哉！吁音虚。孔安国注《尚书》曰：“吁者，疑怪之声也。”此乃孤幼时进趣之行也。《东观记》、续汉书并云“是吾幼时狂蠢之行也”。大夫其对以孤袭爵以来，志意衰惰，声色是娱，犬马是好。”使者受命而行。其能屈申若此。

	 

	初，靖王薨，悉推财产与诸弟，虽王车服珍宝非列侯制，皆以为分，然后随以金帛赎之。睦能属文，作《春秋旨义终始论》及赋颂数十篇。又善《史书》，当世以为楷则。及寝病，帝驿马令作草书尺牍十首。《说文》云：“牍，书版也。”盖长一尺，因取名焉。立十年薨，子哀王基嗣。

	 

	永平十八年，封基二弟为县侯，二弟为乡侯。建初二年，又封基弟毅为平望侯。基立十四年薨，无子，肃宗怜之，不除其国。

	 

	永元二年，和帝封睦庶子斟乡侯威为北海王，奉睦后。立七年，威以非睦子，又坐诽谤，槛车征诣廷尉，道自杀。

	 

	永初元年，邓太后复封睦孙寿光侯普为北海王，是为顷王。延光二年，复封睦少子为亭侯。普立十七年薨，子恭王翼嗣；立十四年薨，子康王嗣，无后，建安十一年，国除。

	 

	初，临邑侯复好学，能文章。永平中，每有讲学事，辄令复典掌焉。与班固、贾逵共述汉史，傅毅等皆宗事之。复子騊駼及从兄平望侯毅，并有才学。永宁中，邓太后召毅及騊駼入东观，与谒者仆射刘珍与平望侯毅并在《文苑传》。著中兴以下名臣列士传。騊駼又自造赋、颂、书、论凡四篇。

	 

	赵孝王良字次伯，光武之叔父也。平帝时举孝廉，为萧令。光武兄弟少孤，良抚循甚笃。及光武起兵，以事告，良大怒，《东观记》曰：“光武初起兵，良搏手大呼曰：‘我欲诣纳言严将军。’叱上起去。出阁，令人视之。还白方坐?脯，良复欢呼。上言‘不可欢露’。明旦欲去，前白良曰：‘欲竟何时诣严将军所?’良意下，曰：‘我为诈汝耳，当复何苦乎?’”曰：“汝与伯升志操不同，今家欲危亡，而反共谋如是！”既而不得已，从军至小长安，汉兵大败，良妻及二子皆被害。续汉书曰：“阜、赐移书于良曰：‘《老子》不率宗族，单绔骑牛，哭且行，何足赖哉！’”更始立，以良为国三老，从入关。更始败，良闻光武即位，乃亡奔洛阳。建武二年，封良为广阳王。五年，徙为赵王，始就国。十三年，降为赵公。频岁来朝。十七年，薨于京师。凡立十六年。子节王栩嗣。栩音况羽反。建武三十年，封栩二子为乡侯。建初二年，复封栩十子为亭侯。

	 

	栩立四十年薨，子顷王商嗣。永元三年，封商三弟为亭侯。元年，封商四子为亭侯。

	 

	商立二十三年薨，子靖王宏嗣。立十二年薨，子惠王干嗣。

	 

	元初五年，封干二弟为亭侯。是岁，赵相奏乾居父丧私娉小妻，小妻，妾也。又白衣出司马门，坐削中丘县。王宫门有兵卫，亦为司马门。《东观记》曰：“干私出国，到魏郡邺、易阳，止宿亭，令奴金盗取亭席，金与亭佐孟常争言，以刃伤常，部吏追逐，干藏逃，金绞杀之，悬其尸道边树。国相举奏，诏书削中丘。”中丘，县，属赵国，故城在今邢州内丘县西。随室讳“忠”，故改为“内”焉。时郎中南阳程坚素有志行，拜为干傅。坚辅以礼义，干改悔前过，坚列上，复所削县。本初元年，封干一子为亭侯。干立四十八年薨，子怀王豫嗣。豫薨，子献王赦嗣。赦薨，子圭嗣，建安十八年徙封博陵王。立九年，魏初以为崇德侯。

	 

	城阳恭王祉字巨伯，《东观记》：“初名终，后改为祉。”光武族兄舂陵康侯敞之子也。

	 

	敞曾祖父节侯买，以长沙定王子封于零道之舂陵乡，为舂陵侯。买卒，子戴侯熊渠嗣。熊渠卒，子考侯仁嗣。仁以舂陵地埶下湿，山林毒气，上书求减邑内徙。《东观记》曰：“考侯仁于时见户四百七十六，上书愿减户徙南阳，留子男昌守坟墓，元帝许之。”元帝初元四年，徙封南阳之白水乡，犹以舂陵为国名，遂与从弟钜鹿都尉回及宗族往家焉。仁卒，子敞嗣。敞谦俭好义，尽推父时金宝财产与昆弟，荆州刺史上其义行，拜庐江都尉。南阳郡是荆州所管，故刺史上其行义也。续汉书曰“侯等助祭明堂，以例益户二百，敞以有行义，拜为庐江都尉”也。岁余，会族兄安众侯刘崇起兵，安众康侯丹，长沙定王子，崇即丹之玄孙之子。王莽畏恶刘氏，征敞至长安，免归国。《东观记》曰：“敞临庐江岁余，遭旱，行县，人持枯稻，自言稻皆枯。吏强责租。敞应曰：‘太守事也。’载枯稻至太守所。酒数行，以语太守，太守曰：‘无有。’敞以枯稻示之，太守曰：‘都尉事邪?’敞怒叱太守曰：‘鼠子何敢尔！’刺史举奏，莽征到长安，免就国。”

	 

	先是平帝时，敞与崇俱朝京师，助祭明堂。平帝时王莽辅政，祫祭明堂，诸侯王二十八人，列侯百二十人，宗室子九百余人，征助祭也。崇见莽将危汉室，私谓敞曰：“安汉公擅国权，群臣莫不回从，回，曲。社稷倾覆至矣。太后春秋高，天子幼弱，谓元后、平帝也。高皇帝所以分封子弟，盖为此也。”敞心然之。及崇事败，敞惧，欲结援树党，乃为祉娶高陵侯翟宣女为妻。宣，丞相方进之子也，袭父侯爵。《东观记》曰“敞为嫡子终娶宣子女习为妻，宣使嫡子姬送女入门，二十余日，义起兵”也。会宣弟义起兵欲攻莽，南阳捕杀宣女，祉坐系狱。敞因上书谢罪，愿率子弟宗族为士卒先。莽新居摄，欲慰安宗室，故不被刑诛。及莽篡立，刘氏为侯者皆降称子，食孤卿禄，孤者，特也。卑于公，尊于卿，特置之，故曰孤。礼记“上农夫食九人，诸侯下士视上农夫，中士倍下士，上士倍中士，下大夫倍上士，卿四大夫禄”也。后皆夺爵。及敞卒，祉遂特见废，又不得官为吏。

	 

	祉以故侯嫡子，行淳厚，宗室皆敬之。及光武起兵，祉兄弟相率从军，前队大夫甄阜尽收其家属系宛狱。及汉兵败小长安，祉挺身还保棘阳，甄阜尽杀其母弟妻子。更始立，以祉为太常将军，绍封舂陵侯。从西入关，封为定陶王。别将击破刘婴于临泾。

	 

	及更始降于赤眉，祉乃闲行亡奔洛阳。是时宗室唯祉先至，光武见之欢甚。《东观记》曰：“祉以建武二年三月见于怀宫。”建武二年，封为城阳王，赐乘舆、御物、车马、衣服。追谥敞为康侯。十一年，祉疾病，上城阳王玺绶，愿以列侯奉先人祭祀。帝自临其疾。祉薨，年四十三，谥曰恭王，竟不之国，葬于洛阳北芒。

	 

	十三年，封祉嫡子平为蔡阳侯，以奉祉祀；平弟坚为高乡侯。

	 

	初，建武二年，以皇祖、皇考墓为昌陵，置陵令守视；后改为章陵，因以舂陵为章陵县。十八年，立考侯、康侯庙，比园陵，置啬夫。啬夫本乡官，主知赋役多少，平其差品。园陵置之，知祭祀、征求诸事。诏零陵郡奉祠节侯、戴侯庙，以四时及腊岁五祠焉。腊，岁终祭神之名也。置啬夫、佐吏各一人。

	 

	平后坐与诸王交通，国除。永平五年，显宗更封平为竟陵侯。平卒，子真嗣。真卒，子禹嗣。禹卒，子嘉嗣。

	 

	泗水王歙字经孙，歙音许及反。光武族父也。歙子终，与光武少相亲爱。汉兵起，始及唐子，终诱杀湖阳尉。更始立，歙从入关，封为元氏王，终为侍中。更始败，歙、终东奔洛阳。建武二年，立歙为泗水王，终为淄川王。今淄州县也。十年，歙薨，封小子燀为堂溪侯，燀，《字林》云“灼也，音充善反”。续汉志：“汝南吴房县有堂溪亭。”“燀”或作“辉”。奉歙后。终居丧思慕，哭泣二十余日，亦薨。封长子柱为邔侯，邔，县，属南郡，故城在今襄州。邔音其纪反。以奉终祀，又封终子凤曲阳侯。曲阳，县，属东海郡，故城在今海州朐山县西南。

	 

	歙从父弟茂，年十八，汉兵之起，茂自号刘失职，续汉志曰：“茂自号为刘先职。”亦聚众京、密闲，京，县，属河南郡，郑之京邑，故城在今郑州荥阳县东南。密，县，属河南郡，故城在今密县东南。称厌新将军。攻下颍川、汝南，众十余万人。光武既至河内，茂率众降，封为中山王。十三年，宗室为王者皆降为侯，更封茂为穰侯。

	 

	茂弟匡，亦与汉兵俱起。建武二年，封宜春侯。为人谦逊，永平中为宗正。子浮嗣，封朝阳侯。朝阳，县，属南阳，故城在今邓州穰县南，今谓之朝城。

	 

	浮弟尚，永元中为征西将军。浮传国至孙护，无子，封绝。延光中，护从兄瑰与安帝乳母王圣女伯荣私通，遂取伯荣为妻，得绍护封为朝阳侯，位侍中。及王圣败，贬爵为亭侯。

	 

	安成孝侯赐字子琴，光武族兄也。祖父利，苍梧太守。苍梧，郡，今梧州县也。赐少孤。兄显报怨杀人，吏捕显杀之。赐与显子信卖田宅，同抛普交反。财产，结客报吏，续汉书曰：“王莽时诸刘抑废，为郡县所侵。蔡阳国釜亭候长醉诟更始父子张，子张怒，刺杀亭长。后十余岁，亭长子报杀更始弟骞。赐兄显欲为报怨，宾客转劫人，发觉，州郡杀显狱中。赐与显子信结客陈政等九人，燔烧杀亭长妻子四人。”皆亡命逃伏，遭赦归。会伯升起兵，乃随从攻击诸县。

	 

	更始既立，以赐为光禄勋，封广汉侯。及伯升被害，代为大司徒，将兵讨汝南。未及平，更始又以信为奋威大将军，代赐击汝南，赐与更始俱到洛阳。更始欲令亲近大将徇河北，未知所使。赐言诸家子独有文叔可用，大司马朱鲔等以为不可，更始狐疑，赐深劝之，乃拜光武行大司马，持节过河。是日以赐为丞相，令先入关，修宗庙宫室。还迎更始都长安，封赐为宛王，拜前大司马，使持节镇抚关东。二年春，赐就国于宛，典将六部兵。伯升初起，置六部之兵。后赤眉破更始，赐所领六部亦稍散畔，乃去宛保育阳。

	 

	闻光武即位，乃西之武关，迎更始妻子将诣洛阳。帝嘉赐忠，建武二年，封为慎侯。慎，县，属汝南郡，故城在今颍州颍上县西北。十三年，更增户邑，定封为安成侯，奉朝请。以赐有恩信，故亲厚之，数蒙宴私，时幸其第，恩赐特异。赐辄赈与故旧，无有遗积。帝为营冢堂，起祠庙，置吏卒，如舂陵孝侯。二十八年卒，子闵嗣。

	 

	三十年，帝复封闵弟嵩为白牛侯。白牛，盖乡亭之号也，今在邓州东也。坐楚事，谓楚王英谋反。辞语相连，国除。闵卒，子商嗣，徙封为白牛侯。商卒，子昌嗣。

	 

	初，信为更始讨平汝南，因封为汝阴王。汝阴属汝南郡，故城即今颍州汝阴县也。信遂将兵平定江南，据豫章。光武即位，桂阳太守张隆击破之，信乃诣洛阳降，以为汝阴侯。永平十三年，亦坐楚事国除。

	 

	成武孝侯顺字平仲，光武族兄也。父庆，《续汉书》：“庆字翁敖。”舂陵侯敞同产弟。顺与光武同里闬，闬，里门也。少相厚。

	 

	更始即位，以庆为燕王，顺为虎牙将军。会更始降赤眉，庆为乱兵所杀，顺乃闲行诣光武，拜为南阳太守。建武二年，封成武侯，成武，县，属山阳郡，今曹州县也。邑户最大，租入倍宗室诸家。八年，使击破六安贼，六安即庐州也。因拜为六安太守。数年，帝欲征之，吏人上书请留。十一年卒，帝使使者迎丧，亲自临吊。子遵嗣，坐与诸王交通，降为端氏侯。端氏，县，属河东郡，故城在今泽州端氏县西北。遵卒，子弇嗣。弇卒，无嗣，国除。永平十年，显宗幸章陵，追念旧恩，封顺弟子三人为乡侯。

	 

	初，顺叔父弘《东观记》曰：“弘字孺孙，先起义兵，卒。”娶于樊氏，皇妣之从妹也。生二子：敏，国。与母随更始在长安。建武二年，诣洛阳，光武封敏为甘里侯，颍州颍上县西北有甘城。国为弋阳侯。弋阳，县，属汝南郡，侯国也，故城在今光州定城县西也。敏通经有行，永平初，官至越骑校尉。

	 

	弘弟梁，以侠气闻，《东观记》曰：“梁字季少。”更始元年，起兵豫章，欲徇江东，自号“就汉大将军”，暴病卒。《东观记》曰：“病筋挛卒。”

	 

	顺阳怀侯嘉字孝孙，光武族兄也。父宪，《续汉书》曰：“宪字翁君。”舂陵侯敞同产弟。嘉少孤，性仁厚，南顿君养视如子，后与伯升俱学长安，习《尚书》、春秋。

	 

	及义兵起，嘉随更始征伐。汉军之败小长安也，嘉妻子遇害。更始即位，以为偏将军。及攻破宛，封兴德侯，迁大将军。击延岑于冠军，降之。更始既都长安，以嘉为汉中王、扶威大将军，持节就国，都于南郑，众数十万。建武二年，延岑复反，攻汉中，围南郑，嘉兵败走。岑遂定汉中，进兵武都，为更始柱功侯李宝所破。岑走天水，公孙述遣将侯丹取南郑。嘉收散卒，得数万人，以宝为相，从武都南击侯丹，不利，还军河池、下辨。河池，县，属武都郡，一名仇池，今凤州县也。下辨。县名，今成州同谷县也。复与延岑连战，岑引北入散关，散关，故城在今陈仓县南十里，有散谷水，因取名焉。至陈仓，嘉追击破之。更始邓王廖湛将赤眉十八万攻嘉，嘉与战于谷口，谷口，县，故城今醴泉县东北四十里。郦《元·水经》：注曰“泾水东经九嵕山东中山西，谓之谷口。”大破之。嘉手杀湛，遂到云阳就谷。

	 

	李宝等闻邓禹西征，拥兵自守，劝嘉且观成败。光武闻之，告禹曰：“孝孙素谨善，少且亲爱，当是长安轻薄儿误之耳。”禹即宣帝旨，嘉乃因来歙诣禹于云阳。三年，到洛阳，从征伐，拜为千乘太守。六年，病，上书乞骸骨，征诣京师。十三年，封为顺阳侯。秋，复封嘉子廧为黄李侯。十五年，嘉卒。子参嗣，有罪，削为南乡侯。永平中，参为城门校尉。参卒，子循嗣。循卒，子章嗣。

	 

	赞曰：齐武沉雄，义戈乘风。以义举兵，乘风云之会也。仓卒匪图，亡我天工。城阳早协，赵孝晚同。泗水三侯，或恩或功。