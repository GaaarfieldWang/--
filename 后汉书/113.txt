崔骃字亭伯，涿郡安平人也。高祖父朝，昭帝时为幽州从事，谏刺史无与燕剌王通。及剌王败，擢为侍御史。燕剌王旦，武帝子，坐与上官桀等谋乱，自杀。剌，力割反。生子舒，历四郡太守，所在有能名。

	 

	舒小子篆，王莽时为郡文学，以明经征诣公车。太保甄丰举为步兵校尉，篆辞曰：“吾闻伐国不问仁人，《前书》董仲舒曰：“昔者鲁君问柳下惠曰：‘吾欲伐齐，如何？’柳下惠曰：‘不可。’归而有忧色，曰：‘吾闻伐国不问仁人，此言何为至于我哉？’”战陈不访儒士。《论语》曰：“卫灵公问陈于孔子。孔子对曰：‘俎豆之事则尝闻之，军旅之事未之学也。’”此举奚为至哉？”遂投劾归。投辞自劾有过，不合应举。

	 

	莽嫌诸不附己者，多以法中伤之。时篆兄发以佞巧幸于莽，位至大司空。母师氏能通经学、百家之言，莽宠以殊礼，赐号义成夫人，金印紫绶，文轩丹毂，显于新世。

	 

	后以篆为建新大尹，莽改千乘郡曰建新，守曰大尹。篆不得已，乃叹曰：“吾生无妄之世，值浇、羿之君，《易》曰：“无妄之行，穷之灾也。”《左传》曰：“昔有夏之方衰也，后羿自锄迁于穷石，因夏人以代夏政，而淫于原兽。用寒浞，伯明氏之谗子弟也。而虞羿于田，以取其国家。浞因羿室，生浇及｛犬壹｝，恃其谗慝诈伪，而不德于人。”浇音五吊反。｛犬壹｝音许既反。上有老母，下有兄弟，安得独洁己而危所生哉？”乃遂单车到官，称疾不视事，三年不行县。《续汉志》曰：“郡国常以春行主县，劝人农桑，振救乏绝。”门下掾倪敞谏，篆乃强起班春。班布春令。所至之县，狱犴填满。犴音岸。《前书音义》曰：“乡亭之狱曰犴。”篆垂涕曰：“嗟乎！刑罚不中，乃陷人于藊。此皆何罪，而至于是！”遂平理，所出二千余人。掾吏叩头谏曰：“朝廷初政，州牧峻刻。初政谓莽即位。宥过申枉，诚仁者之心；然独为君子，将有悔乎！”篆曰：“邾文公不以一人易其身，君子谓之知命。《左传》曰“邾文公卜迁于绎。史曰：‘利于人，不利于君。’邾子曰：‘苟利于人，孤之利也。人既利矣，孤必与焉。’遂迁于绎。五月，邾文公卒。君子曰知命”也。如杀一大尹赎二千人，盖所愿也。”遂称疾去。

	 

	建武初，朝廷多荐言之者，幽州刺史又举篆贤良。篆自以宗门受莽伪宠，惭愧汉朝，遂辞归不仕。客居荥阳，闭门潜思，著《周易林》六十四篇，用决吉凶，多所占验。临终作赋以自悼，名曰《慰志》。其辞曰：

	 

	嘉昔人之遘辰兮，遘，遇也。辰，时也。美伊、傅之迟时。伊尹干汤，傅说遇高宗。《尔雅》曰：“迟，遇也。”音五故反。应规矩之淑质兮，过班、倕而裁之。公输班，鲁人也。倕，舜时为共工之官。皆巧人也。以喻汤及高宗也。协准矱之贞度兮，同断金之玄策。准，绳也。矱，尺也。贞，正也。《易》曰：“二人同心，其利断金。”玄策犹妙策也。何天衢于盛世兮，超千载而垂绩。《易大畜》卦，《干》下《艮》上，其上九曰：“何天之衢，亨。”郑玄云：“《艮》为手，手上肩也。《干》为首。首肩之闲荷物处。《干》为天，艮为径路，天衢象也。”岂修德之极致兮，将天祚之攸适？

	 

	愍余生之不造兮，造，成也。丁汉氏之中微。丁，当也。氛霓郁以横厉兮，羲和忽以潜晖。氛，祲也。霓，日傍之气。横厉谓气盛而陵于天也。羲和，日也。气盛而日光微，谕王莽篡汉。六柄制于家门兮，王纲漼以陵迟。《国语》管仲对齐桓公曰：“昔者圣人之理天下也，而慎用其六柄焉。”韦昭注云：“六柄，生、杀、贫、贱、富、贵也。”漼犹摧落也，音千隗反。黎、共奋以跋扈兮，羿、浞狂以恣睢。《国语》曰：“昔少鮬之衰，九黎乱德，人神杂揉，不可方物。”《淮南子》曰：“昔者共工与颛顼争为帝，怒而触不周之山，天柱折，地维绝。”跋扈，强梁也。恣睢，自用之貌也。恣音訾。睢音许维反。羿、浞已见上。睹嫚臧而乘衅兮，窃神器之万机。《易》曰：“嫚藏诲盗。”衅，隙也。神器，帝王之位。《老子》曰：“天下神器，不可为也。”《书》云：“兢兢业业，一日二日万机。”思辅弼以偷存兮，亦号啕以酬咨。辅弼谓王莽辅政也。偷，苟且也。号啕，哀呼也。《前书》王莽策孺子婴为定安公，莽亲执孺子手，流涕歔欷也。嗟三事之我负兮，乃迫余以天威。三事谓三公也。负谓太保甄丰举也。岂无熊僚之微介兮？悼我生之歼夷。《左传》曰：“楚白公胜为乱。石乞曰：‘市南有熊相宜僚者，若得之，可以当五百人矣。’从白公而见之。与之言，说；告之故，辞；承之以剑，不动。胜曰：‘不为利谄，不为威惕，不泄人言以求媚者。’去之。”介，耿介也。我生谓母也。歼，灭也。夷，伤也。言其母老，恐祸及也。庶明哲之末风兮，惧《大雅》之所讥。《诗·大雅》曰：“既明且哲，以保其身。”遂翕翼以委命兮，受符守乎艮维。《艮》，东北之位。谓篆为千乘太守也。恨遭闭而不隐兮，违石门之高踪。易曰：“天地闭而贤人隐。”《论语》曰：“子路宿于石门。晨门曰：‘奚自？’子路曰：‘自孔氏。’曰：‘是知其不可而为之者欤？’”扬蛾眉于复关兮，犯孔戒之冶容。《楚词》曰：“众女皆妒余之蛾眉。”《诗·国风》序曰：“《氓》，刺时也。淫风大行，男女无别，故序其事以风焉。”其《诗》曰：“乘彼垝垣，以望复关。”毛苌注云：“垝，毁也。复关，君子所近之处也。”《易·系辞》曰：“冶容诲淫。”郑玄云：“谓饰其容而见于外曰冶。”懿氓蚩之悟悔兮，慕白驹之所从。《诗》曰“氓之蚩蚩，抱布贸丝。匪来贸丝，来即我谋”。注云：“氓，人也。蚩蚩，殷厚之貌。布，币也。即，就也。言此之人，非买丝来，就我为室家也。”又曰：“及尔偕老，老使我怨。”注云：“我欲与汝俱至老，汝反薄我使怨也。”又曰：“皎皎白驹。”谕贤人也。乃称疾而屡复兮，历三祀而见许。复犹白也。悠轻举以远遁兮，托峻峗以幽处。峻峗谓山也。峗音鱼委反。竫潜思于至赜兮，骋《六经》之奥府。赜，深也。皇再命而绍恤兮，乃云眷乎建武。皇，天也。绍，继也。恤，忧也。言天忧恤眷顾汉家，所以再命光武也。运欃枪以电埽兮，清六合之土宇。欃枪，彗也。圣德滂以横被兮，黎庶恺以鼓舞。辟四门以博延兮，彼幽牧之我举。开辟四方之门，广求贤也。幽牧谓为幽州刺史所举也。分画定而计决兮，岂云贲乎鄙耇，贲，饰也。《易》曰“束帛戋戋，贲于丘园”也。遂悬车以絷马兮，绝时俗之进取。叹暮春之成服兮，阖衡门以埽轨。《论语》曾点曰：“暮春者，春服既成。”衡，横也，谓横木为门。轨，迹也。聊优游以永日兮，守性命以尽齿。齿，年也。贵启体之归全兮，庶不忝乎先子。《论语》曰：“曾子有疾，召门弟子曰：‘启余足。’”注云：“父母全己生之，亦当全而归之。”忝，辱也。先子谓先人也。孟子曾西曰：“吾先子之所畏。”

	 

	篆生毅，以疾隐身不仕。

	 

	毅生骃，年十三能通《诗》、《易》、《春秋》，博学有伟才，尽通古今训诂百家之言，善属文。少游太学，与班固、傅毅同时齐名。常以典籍为业，未遑仕进之事。时人或讥其太玄静，将以后名失实。骃拟杨雄《解嘲》，《作达》旨以答焉。《华峤书》曰：“骃讥杨雄，以为范、蔡、邹衍之徒，乘衅相倾，诳曜诸侯者也，而云‘彼我异时’。又曰，窃赀卓氏，割炙细君，斯盖士之赘行，而云‘不能与此数公者同’。以为失类而改之也。”其辞曰：

	 

	或说己曰：“《易》称‘备物致用’，‘可观而有所合’，故能扶阳以出，顺阴而入。“备物致用”，《易·系辞》之文也。“可观而有所合”，《序卦》之文也。郑玄注《易干凿度》曰：“阳起于子，阴起于午，天数大分。以阳出《离》，以阴入《坎》，《坎》为中男，《离》为中女。太一之行，出从中男，入从中女。因阴阳男女之偶为终始也。”春发其华，秋收其实，有始有极，爰登其质。今子韫椟《六经》，服膺道术，韫，匣也。椟，匮也。《论语》曰：“有美玉，韫椟而臧诸。”历世而游，高谈有日，俯钩深于重渊，仰探远乎九干，《易》曰：“探赜索隐，钩深致远。”九干谓天有九重也。《离骚天问》曰：“圆则九重，孰营度之？”穷至赜于幽微，测潜隐之无源。然下不步卿相之廷，上不登王公之门，进不党以赞己，退不黩于庸人。赞犹称也。独师友道德，合符曩真，抱景特立，与士不群。盖高树靡阴，独木不林，随时之宜，道贵从凡。《华峤书》作“高树不庇”。《易》曰：“随时之义大矣哉！”《老子》曰：“和其光而同其尘。”故言道贵从凡。于时太上运天德以君世，宪王僚而布官；太上，明帝也。传曰：“太上立德。”天德，含弘光大也。《易》曰：“乃位乎天德。”《尚书》曰：“唐虞稽古，建官惟百，夏商官倍，亦克用乂。”宪，法也。僚，官也。言法三王而建官也。临雍泮以恢儒，疏轩冕以崇贤；天子辟雍，诸侯頖宫。璧雍者，环之以水，圆而如璧也。頖，半也。诸侯半天子之宫。皆所以立学垂教也。率惇德以厉忠孝，扬茂化以砥仁义；砥，砺也。选利器于良材，求镆铘于明智。《吴越春秋》曰：“干将，吴人也，造二剑，一曰干将，二曰莫邪。莫邪者，干将之妻名也。干将作剑，采五山之精，合六金之英，百神临观，遂以成铘。”《说苑》曰：“所以尚干将、莫邪者，贵其立断。所以尚骐驎者，贵其立至。必且历日旷久，丝牦犹能契石，驽马亦能致远。是以聪明敏捷，人之美材也。”不以此时攀台阶，窥紫闼，三台谓之三阶，三公之象也。据高轩，望朱阙，夫欲千里而咫尺未发，八寸为咫。蒙窃惑焉。故英人乘斯时也，《文子》曰：“智过万人谓之英，千人谓之俊。”犹逸禽之赴深林，鰦蚋之趣大沛。蚋，小虫，蚊之类。蚋音芮。《说文》曰：“秦谓之蚋，楚谓之蚊。”《孟子》曰：“污池沛泽。”刘熙曰：“沛，水草相半。”胡为嘿嘿而久沉滞也？”

	 

	答曰：“有是言乎？子苟欲勉我以世路，不知其跌而失吾之度也。古者阴阳始分，天地初制，制，协韵音之设反。皇纲云绪，帝纪乃设，传序历数，三代兴灭。昔大庭尚矣，赫胥罔识。大庭、赫胥并古帝王号也。尚，远也。罔，无也。识，记也。淳朴散离，人物错乖。高辛攸降，厥趣各违。高辛氏，帝喾也。道无常稽，与时张弛。随时□张，不考之于常道也。失仁为非，得义为是。《老子》曰：“失道后德，失德后仁，失仁后义，失义后礼。”君子通变，各审所履。故士或掩目而渊潜，《庄子》曰“北人无泽与舜为友，舜以天下让之，无泽乃自投清泠之渊，终身不反”也。或盥耳而山栖；盥，洗也。许由字武仲，隐于沛泽之中。尧闻之，乃致天下而让焉。由以为污，乃临池洗耳。其友巢父饮犊，闻由为尧所让，曰：“何以污吾犊口！”牵于上流而饮之。见《庄子》及《高士传》。或草耕而仅饱，伯成子高，唐虞时为诸侯。至禹，去而耕。禹往见之，则耕在野。见《吕氏春秋》。或木茹而长饥；《说苑》曰：“鲍焦衣木皮，食木实。”《韩诗外传》曰“焦弃其蔬，而立槁死于洛滨”也。或重聘而不来，狂接舆者，楚人也。耕而食。楚王闻其贤，使使者持金百溢、车二驷聘之，曰：“愿烦先生理江南。”接舆笑而不应。使者去而远徙，莫知所之。见《庄子》。或屡黜而不去；《论语》曰“柳下惠为士师，三黜。人曰：‘可以去矣。’曰：‘直道而事人，何往而不三黜’”也。或冒纮以干进，或望色而斯举；诟，辱也，音火豆反。《新序》曰：“伊尹蒙耻辱，负鼎俎以干汤。”《论语》曰：“色斯举矣，翔而后集。”举，协韵音据。或以役夫发梦于王公，高宗梦得说，乃使百工营求诸野，得诸傅岩。孔安国曰：“傅氏之岩，在虞、虢之界，通道所经，有涧水坏道，常使胥靡刑人筑护此道。说贤而隐，代胥靡筑之以供食。”事见《尚书》。王公，总而言也。《尔雅》：“皇、王、后、辟、公、侯，君也。”或以渔父见兆于元龟。《战国策》曰：“吕尚之遇文王也，身为渔父。”《史记》曰：“太公以钓干周西伯。西伯将出猎，卜之，曰：‘所获非龙非螭，非熊非罴，所获霸王之辅。’于是西伯猎，果遇太公渭水之阳，与语大说。”元，大也。若夫纷张贴｛乡农｝塞路，凶虐播流，《方言》云：“｛乡农｝，盛多也。”音奴董反。人有昏垫之厄，主有畴咨之忧，《尚书》曰：“下人昏垫。”孔安国曰“昏瞀垫溺，皆困水灾也。”又曰：“帝曰：咨洪水滔天，浩浩怀山襄陵，有能俾乂。”条垂藟蔓，上下相求。藟，藤也。音垒。《诗》曰：“南有樛木，葛藟累之。”于是乎贤人授手，援世之灾，《孟子》曰“天下溺则援之以道，嫂溺则援之以手”也。跋涉赴俗，急斯时也。草行为跋。昔尧含戚而皋陶谟，高祖叹而子房虑；谟，谋也。尧遭洪水，咨嗟忧愁，访下人有能理者，皋陶、大禹陈其谋。见《尚书》。《史记》曰，高祖为项羽所败，下马踞鞍而问子房曰：“吾欲捐关以东，谁可与共功者？”子房曰：“九江王布、彭越、韩信。即欲捐之此三人，楚可破也。”祸不散而曹、绛奋，曹参及绛侯周勃，皆从高祖征伐，以定天下也。结不解而陈平权。高祖击匈奴，至白登，被围七日，用陈平计得出。及其策合道从，克乱弭冲，乃将镂玄圭，册显功，圭，玉也。《诗含神雾》曰：“刻之玉版，臧之金匮。”铭昆吾之冶，《墨子》曰：“昔夏后开使飞廉析金于山，以铸鼎于昆吾。”蔡邕铭论曰“吕尚作周太师，其功铭于昆吾之鼎”也。勒景、襄之钟。《国语》曰：“晋魏颗以其身退秦师于辅氏，其勋铭于景钟。”此兼言襄也。与其有事，则褰裳濡足，冠挂不顾。褰裳，涉水也。《新序》曰：“今为濡足之故，不救人溺，可乎？”《淮南子》曰“禹之趋时，冠挂而不顾，履遗而不取”也。人溺不拯，则非仁也。当其无事，则躐缨整襟，规矩其步。躐音吕涉反。躐，践也。此字宜从“手”。《广雅》云：“擸，持也。”言持缨整襟，修其容止。《史记》曰：“摄缨整襟。”《华峤书》“躐”作“摄”也。德让不修，则非忠也。是以险则救俗，平则守礼，举以公心，不私其体。

	 

	“今圣上之育斯人也，朴以皇质，雕以唐文。孔子曰：“大哉尧之为君也，焕乎其有文章。”故言唐文。六合怡怡，比屋为仁。壹天下之众异，齐品类之万殊。参差同量，坏冶一陶。坏，土器之未烧者。郭璞注《尔雅》曰：“坏胎，物之始也。”坏音普才反。群生得理，庶绩其凝。凝，成也。家家有以乐和，人人有以自优。威械臧而俎豆布，六典陈而九刑厝。械谓器械甲兵之属也。厝谓置之不用也。《周礼》：“太宰之职，掌建邦之六典，以佐王理邦国；一曰理典，二曰教典，三曰礼典，四曰政典，五曰刑典，六曰事典。”《左传》曰：“周有乱政而作九刑。”杜预注云：“周之衰，为刑书，谓之九刑。”济兹兆庶，出于平易之路。虽有力牧之略，尚父之厉，力牧，黄帝臣也。《史记》，尚父吕望相武王以伐纣。厉谓威容严厉。伊、皋不论，奚事范、蔡？伊尹、皋繇、范睢、蔡泽。夫广厦成而茂木畅，远求存而良马絷，广厦既成，不求材，故林木条畅也。远求谓方珍异之物也。存犹止息也。言所求之物既止，不资良马之力也。阴事终而水宿臧，立冬之后，盛德在水，阴气用事，故曰阴事。水宿谓远北方七宿，斗、牛、女、虚、危、室、壁也。《月令》曰，孟冬之月昏危中，仲冬昏东壁中，季冬昏娄中，孟春昏参中，水星伏臧不见也。场功毕而大火入。《尔雅》曰：“心为大火。”《诗·豳风》曰：“七月流火。”又曰“九月筑场圃”也。方斯之际，处士山积，学者川流，衣裳被宇，冠盖云浮。譬犹衡阳之林，岱阴之麓，山南曰阳，山北曰阴。《谷梁传》曰：“林属于山曰麓。”伐寻抱不为之稀，蓺拱把不为之数。八尺曰寻。蓺，殖也。两手曰拱。数犹穊也。数音疏角反。悠悠罔极，亦各有得。悠悠，众多也。罔极犹无穷也。亦各有得，言皆自以为得也。彼采其华，我收其实。舍之则臧，己所学也。彼，彼众人也。《论语》曰：“用之则行，舍之则臧。”故进动以道，则不辞执圭而秉柱国；《吕氏春秋》曰：“得伍员者位执圭。”《前书音义》曰：“古爵名也。”又曰：“柱国，楚官，犹秦之相国也。”复静以理，则甘糟糠而安藜藿。

	 

	“夫君子非不欲仕也。耻《夸》毗以求举；夸毗谓佞人足恭，善为进退。非不欲室也，恶登墙而搂处。《孟子》曰：“逾东家墙搂其处子则得妻，不搂则不得，将搂之乎？”赵岐注云：“搂，牵也。”其字从“手”。“处子，处女也。”叫呼炫鬻，县旌自表，非随和之宝也。暴智耀世，因以干禄，非仲尼之道也。《华峤书》“因”字作“回”。回，邪也。游不伦党，苟以徇己，伦谓等伦，党谓朋党。徇，营也。言交非其类，苟以营己而已。汗血竞时，利合而友。汗血谓劳力也。竞时谓趋时也。利合而友，不以道义。子笑我之沉滞，吾亦病子??而不已也。??犹区区也。先人有则而我弗亏，行有枉径而我弗随。枉，曲也。径，道也。臧否在予，唯世所议。固将因天质之自然，诵上哲之高训；咏太平之清风，行天下之至顺。惧吾躬之秽德，勤百亩之不耘。《尚书》曰：“秽德彰闻。”《礼记》曰：“夫人情者，圣王之田也。修礼以耕之，陈义以种之，讲学以耨之。”古者夫田百亩。耘，除草也。絷余马以安行，俟性命之所存。安行，不宾士也。天命之谓性。言隐居以体命。昔孔子起威于夹谷，解见《陈禅传》。晏婴发勇于崔杼；解见《冯衍传》。曹刿举节于柯盟，曹刿，曹沬也。《史记》曰，曹沬以勇事鲁庄公，为鲁将，与齐战，三败，庄公惧，乃献遂邑地以和，犹以为将。齐桓公与庄公会于柯而盟。桓公与庄公既盟于坛上，曹沬执匕首劫齐桓公，左右莫敢动，乃还鲁之侵地。卞严克捷于强御；《新序》曰“卞《庄子》养母，战而三北，交游非之，国君辱之。及母死三年，齐与鲁战，《庄子》请从，遂赴敌而斗，三获甲首。曰：‘夫三北，以养母也。今志节小具，而责塞矣。吾闻之，节士不以辱生。’遂反敌，杀十人而死。君子曰：三北已塞，灭世断宗，于孝未终”也。范蠡错埶于会稽，错，置也，音七故反。埶谓谋略也。《史记》曰，吴王败越于夫椒，越王乃以余兵五千人保于会稽。吴师追而围之。越王谓范蠡曰：“柰何？”范蠡对曰：“卑辞厚礼以遗之。”句践乃命大夫种行成于吴。膝行顿首曰：“句践请为臣，妻为妾。”吴王乃赦越王。越王反国，拊循其士。范蠡曰：“可矣。”乃伐吴。吴师败，越复栖吴王姑苏之山也。五员树功于柏举；伍子胥名员，楚人也。子胥父诛于楚，子胥挟弓矢而干吴王阖闾，阖闾甚勇之，为兴师伐楚，战于柏举，楚师败绩。事见谷梁传。鲁连辩言以退燕，《史记》曰，鲁仲连，齐人也。燕将攻下齐聊城，固保守之，田单攻之不下。鲁仲连乃为书遗燕将。燕将见书，泣三日，乃自杀。遂平聊城。包胥单辞而存楚；《左传》曰，楚昭王为吴所败，奔随，申包胥如秦乞师，曰：“吴为封豕长愩，以荐食上国，寡君越在草莽，使下臣告急。”立依于庭墙而哭，日夜不绝声，勺饮不入口，七日，秦师乃出，军败吴而复楚国。唐且华颠以悟秦，唐且即唐睢也。《战国策》曰：“齐、楚伐魏，魏使人请救于秦，不至。魏人有唐睢者，年九十余矣，西见秦王。秦王曰：‘丈人忙然乃远至此，魏来者数矣，寡人知魏之急矣。’唐且曰：‘夫魏，万乘之国也。称东藩者，以秦之强也。今齐、楚之兵已在魏郊矣，大王之救不至，魏急，且割地而约从。是王亡一万乘之魏，而强二敌之齐、楚。’秦王悟，遽发兵救魏。”《尔雅》曰：“颠，顶也。”华颠谓白首也。甘罗童牙而报赵；甘罗，下蔡人，甘茂孙也。年十二，事秦相吕不韦。秦使张唐往相燕。罗曰：“借臣车五乘，请为张唐先报赵。”不韦乃言之于始皇，召见，使甘罗于赵，赵襄王郊迎。事见《史记》。童牙谓幼小也。原衰见廉于壶飧，昔赵衰为原大夫，故曰原衰。《左传》曰，晋侯问原守于寺人勃鞮，对曰：“昔赵衰以壶飧从径，馁而不食，故使处原。”见音胡殿反。宣孟收德于束脯；《吕览》曰，昔赵宣孟将之绛，见桑下有饿人，宣孟止车下食而餔之，再咽而能视。宣孟问之曰：“汝何为而饿若是？”对曰：“臣官于绛，归而粮绝，羞行乞，故至行此。”宣子与脯三朐，拜受而弗敢食。问其故。曰：“臣有老母，将以遗之。”宣孟曰：“食之，吾更与汝。”乃复与脯二束。吴札结信于丘木，《史记》曰：“吴公子季札使过徐，徐君好季札剑，口不敢言。季札知之，为使上国，未献。洎还至徐，徐君已死，于是乃解其宝剑，系之徐君冢树而去。”展季效贞于门女；展季，柳下惠也。《韩诗外传》曰：“鲁有男子独处，夜暴风雨至，妇人趋而托之，男子闭户不纳，曰：‘吾闻男子不六十不闲居。’妇人曰：‘子何不学柳下惠然？妪不逮门之女，国人不称其乱焉。’”颜回明仁于度毂，程婴显义于赵武。程婴解见《冯衍传》。度毂，未详。仆诚不能编德于数者，窃慕古人之所序。”

	 

	元和中，肃宗始修古礼，巡狩方岳。骃上《四巡颂》以称汉德，辞甚典美，文多故不载。案：《骃集》有东、西、南、北四巡颂，流俗本“四”多作“西”者，误。帝雅好文章，自见骃颂后，常嗟叹之，谓侍中窦宪曰：“卿宁知崔骃乎？”对曰：“班固数为臣说之，然未见也。”帝曰：“公爱班固而忽崔骃，此叶公之好龙也。试请见之。”刘向《新序》曰：“子张见鲁哀公，七日，哀公不礼焉而去，曰：‘君之好士，有似叶公子高好龙。天龙闻而降之，窥头于牖，拖尾于堂，叶公见之，失其魂魄，五色无主。是叶公非好龙也，好夫似龙而非龙者。’”骃由此候宪。宪屣履迎门，屣履谓纳履曳之而行，言箶遽也。屣音山尔反。笑谓骃曰：“亭伯，吾受诏交公，公何得薄哉？”遂揖入为上客。居无几何，帝幸宪第，时骃适在宪所，帝闻而欲召见之。宪谏，以为不宜与白衣会。帝悟曰：“吾能令骃朝夕在傍，何必于此！”适欲官之，会帝崩。

	 

	窦太后临朝，宪以重戚出内诏命。骃献书诫之曰：

	 

	骃闻交浅而言深者，愚也；在贱而望贵者，惑也；未信而纳忠者，谤也。三者皆所不宜，而或蹈之者，思效其区区，愤盈而不能已也。窃见足下体淳淑之姿，躬高明之量，意美志厉，有上贤之风。骃幸得充下馆，序后陈，陈，列也。是以竭其拳拳，敢进一言。

	 

	传曰：“生而富者骄，生而贵者慠。”生富贵而能不骄慠者，未之有也。今宠禄初隆，百僚观行，当尧舜之盛世，处光华之显时，《尚书大传》曰：“舜时百工相和为《卿云之歌》曰：‘卿云烂兮，纠漫漫兮，日月光华，旦复旦兮。’”岂可不庶几夙夜，以永众誉，弘申伯之美，致周邵之事乎？申伯，周宣王之元舅。周公、邵公皆辅佐周室也。语曰：“不患无位，患所以立。”《论语》孔子之言也。言但患立身不处于仁义也。昔冯野王以外戚居位，称为贤臣，《前书》曰，冯野王字君卿，妹为元帝昭仪，野王为左冯翊。御史大夫缺，上使《尚书》选第中二千石，而野王行能第一。近阴卫尉克己复礼，终受多福。阴卫尉，光烈皇后同母弟兴也。以谨来亲幸焉。郯氏之宗，非不尊也；史丹封郯，故云郯氏。《前书》史丹字君仲，鲁国人也。祖父恭有女弟，武帝时为卫太子良娣。成帝即位，擢丹为长乐尉，迁右将军，封为武阳侯，封东海郯之武强聚，以旧恩见曪赏，赐累千金。阳平之族，非不盛也。重侯累将，建天枢，执斗柄。王氏九侯五大司马。《春秋运斗枢》曰：“北斗七星，第一名天枢，第二至第四为魁，第五至第七为杓。杓即柄。《前书》“斗运中央，制临四海”。其所以获讥于时，垂愆于后者，何也？盖在满而不挹，位有余而仁不足也。汉兴以后，迄于哀、平，外家二十，保族全身，四人而已。外家，当为后家也。二十者，谓高帝吕后产、禄谋反诛，惠帝张皇后废，文帝母薄太后弟昭被杀，孝文帝窦皇后从昆弟子婴诛，景帝薄皇后、武帝陈皇后并废，卫皇后自杀，昭帝上官皇后家族诛，宣帝祖母史良娣为巫蛊死，宣帝母王夫人弟子商下狱死，霍皇后家破，元帝王皇后弟子莽篡位，成帝许皇后赐死，赵皇后废自杀，哀帝祖母傅太后家属徙合浦，平帝母卫姬家属诛，昭帝赵太后忧死是也。四人者，哀帝母丁姬，景帝王皇后，宣帝许皇后、王皇后，其家族并全。《书》曰：“鉴于有殷。”可不慎哉！

	 

	窦氏之兴，肇自孝文。《前书》曰，窦婴字王孙，孝文皇后从兄子也。孝文时为吴相，孝景时为詹事也。二君以淳淑守道，成名先日；窦太后之弟长君、少君，退让君子，不敢以富贵骄人，故云淳淑守道也。安丰以佐命著德，显自中兴。窦融封为安丰侯。内以忠诚自固，外以法度自守，卒享祚国，垂祉于今。夫谦德之光，《周易》所美；满溢之位，道家所戒。《易》曰：“谦尊而光，卑而不可逾。”《老子》曰：“富贵而骄，自遗其咎。功成名遂而身退，天之道也。”故君子福大而愈惧，爵隆而益恭。远察近览，俯仰有则，铭诸几杖，刻诸盘杅。《太公金匮》曰：“武王曰：‘吾欲造起居之诫，随之以身。’几之书曰：‘安无忘危，存无忘亡，孰惟二者，必后无凶。’杖之书曰：‘辅人无苟，扶人无咎。’”《墨子》曰：“尧、舜、禹、汤书其事于竹帛，瑑之盘盂。”杅亦盂也。矜矜业业，无殆无荒。如此，则百福是荷，庆流无穷矣。

	 

	及宪为车骑将军，辟骃为掾。宪府贵重，掾属三十人，皆故刺史、二千石，唯骃以处士年少，擢在其闲。宪擅权骄恣，骃数谏之。及出击匈奴，道路愈多不法，骃为主簿，前后奏记数十，指切长短。宪不能容，稍疏之，因察骃高第，出为长岑长。长岑，县，属乐浪郡，其地在辽东。骃自以远去，不得意，遂不之官而归。永元四年，卒于家。所著诗、赋、铭、颂、书、记、表、《七依》、《婚礼结言》、《达旨》、《酒警》合二十一篇。中子瑗。

	 

	瑗字子玉，早孤，锐志好学，尽能传其父业。年十八，至京师，从侍中贾逵质正大义，逵善待之，瑗因留游学，遂明天官、历数、《京房易传》、六日七分。解见郎顗传。诸儒宗之。与扶风马融、南阳张衡特相友好。初，瑗兄章为州人所杀，瑗手刃报仇，因亡命。会赦，归家。家贫，兄弟同居数十年，乡邑化之。

	 

	年四十余，始为郡吏。以事系东郡发干狱。发干县之狱也。狱掾善为礼，瑗闲考讯时，辄问以《礼》说。其专心好学，虽颠沛必于是。后事释归家，为度辽将军邓遵所辟。居无何，遵被诛，瑗免归。

	 

	后复辟车骑将军阎显府。时阎太后称制，显入参政事。先是安帝废太子为济阴王，而以北乡侯为嗣。瑗以侯立不以正，知显将败，欲说令废立，而显日沉醉，不能得见。乃谓长史陈禅曰：“中常侍江京、陈达等，得以嬖宠惑蛊先帝，遂使废黜正统，扶立簄孽。少帝即位，发病庙中，周勃之征，于斯复见。吕后立惠帝后宫子为少帝，周勃废之也。今欲与长史君共求见，说将军白太后，收京等，废少帝，引立济阴王，必上当天心，下合人望。伊、霍之功，不下席而立，则将军兄弟传祚于无穷。若拒违天意，久旷神器，则将以无罪并辜元恶。元，大也。书曰：“元恶大憝。”此所谓祸福之会，分功之时。”《史记》蔡泽说范睢曰：“君独不观夫博者乎？或欲大投，或欲分功。今君相秦，坐制诸侯，使天下皆畏秦，此亦秦分功之时也。”禅犹豫未敢从。会北乡侯薨，孙程立济阴王，是为顺帝。阎显兄弟悉伏诛，瑗坐被斥。门生苏只具知瑗谋，欲上书言状，瑗闻而遽止之。时陈禅为司隶校尉，召瑗谓曰：“第听只上书，禅请为之证。”第，但也。《司马相如传》曰：“第如临邛。”瑗曰：“此譬犹儿妾屏语耳，愿使君勿复出口。”遂辞归，不复应州郡命。

	 

	久之，大将军梁商初开莫府，复首辟瑗。自以再为贵戚吏，不遇被斥，遂以疾固辞。岁中举茂才，迁汲令。汲，县名，属河内。在事数言便宜，为人开稻田数百顷。视事七年，百姓歌之。

	 

	汉安初，大司农胡广、少府窦章共荐瑗宿德大儒，从政有迹，不宜久在下位，由此迁济北相。时李固为太山太守，美瑗文雅，奉书礼致殷勤。岁余，光禄大夫杜乔为八使，徇行郡国，八使见周举传。以臧罪奏瑗，征诣廷尉。瑗上书自讼，得理出。会病卒，年六十六。临终，顾命子寔曰：“夫人禀天地之气以生，及其终也，归精于天，还骨于地。何地不可臧形骸，勿归乡里。其赗赠之物，羊豕之奠，一不得受。”寔奉遗令，遂留葬洛阳。

	 

	瑗高于文辞，尤善为书、记、箴、铭，所著赋、碑、铭、箴、颂、《七苏》、《瑗集》载其文，即枚乘《七发》之流。《南阳文学官志》、《叹辞》、《移社文》、《悔祈》、《草书埶》、七言，凡五十七篇。其《南阳文学官志》称于后世，诸能为文者皆自以弗及。瑗爱士，好宾客，盛修肴膳，单极滋味，不问余产。居常蔬食菜羹而已。家无担石储，当世清之。《华峤书》曰“瑗爱士，好宾客，盛修肴膳。或言其太奢。瑗闻之怒，来妻子曰：‘吾并日而食，以供宾客，而反以获讥，士大夫不足养如此。后勿过菜具，无为诸子所蚩也。’终不能改，奉禄尽于宾飨”也。

	 

	寔字子真，一名台，字元始。少沉静，好典籍。父卒，隐居墓侧。服竟，三公并辟，皆不就。

	 

	桓帝初，诏公卿郡国举至孝独行之士。寔以郡举，征诣公车，病不对策，除为郎。明于政体，吏才有余，论当世便事数十条，名曰《政论》。指切时要，言辩而确，确，坚正也，音口角反。当世称之。仲长统曰：“凡为人主，宜写一通，置之坐侧。”其辞曰：

	 

	自尧舜之帝，汤武之王，皆赖明哲之佐，博物之臣。故皋陶陈谟而唐虞以兴，伊、箕作训而殷周用隆。伊尹作伊训，箕子作《洪范》。及继体之君，欲立中兴之功者，曷尝不赖贤哲之谋乎！凡天下所以不理者，常由人主承平日久，俗渐敝而不悟，政寖衰而不改，习乱安危，怢不自莺。怢音他没反。怢，忽忘也。或荒耽嗜欲，不恤万机，或耳蔽箴诲，厌伪忽真；厌饫奸伪，轻忽至真。或犹豫歧路，莫适所从；或见信之佐，括囊守禄；《易》曰：“恬囊无咎无誉。”括，结也。结囊不言，持禄而已。或疏远之臣，言以贱废。是以王纲纵弛于上，智士郁伊于下。郁伊，不申之貌。《楚词》曰“独郁伊而谁语”也。悲夫！

	 

	自汉兴以来，三百五十余岁矣。政令垢玩，上下怠懈，垢，恶也。风俗雕敝，人庶巧伪，百姓嚣然，咸复思中兴之救矣。且济时拯世之术，岂必体尧蹈舜然后乃理哉？期于补绽决坏，枝柱邪倾，绽音直苋反，《礼记》曰：“衣裳绽裂纫箴请补缀。”柱音陟主反。随形裁割，要措斯世于安宁之域而已。故圣人执权，遭时定制，权谓变也。遭遇其时而定法制，不循于旧也。步骤之差，各有云设。不强人以不能，背急切而慕所闻也。背当时之急切，而慕所闻之事，则非济时之要。盖孔子对叶公以来远，哀公以临人，景公以节礼，非其不同，所急异务也。《韩子》曰，叶公问政于仲尼。仲尼曰：“政在悦近而来远。”鲁哀公问政于仲尼。仲尼曰：“政在选贤。”齐景公问政于仲尼。仲尼曰：“政在节财。”此云“临人”“节礼”，文不同也。是以受命之君，每辄创制；中兴之主，亦匡时失。昔盘庚愍殷，迁都易民；盘庚，殷王也。自耿迁于亳邑，作书三篇以告之。周穆有阙，甫侯正刑。甫侯即吕侯也。为周穆王训夏禹用刑之法。并见《尚书》。俗人拘文牵古，不达权制，奇伟所闻，简忽所见，乌可与论国家之大事哉！故言事者，虽合圣德，辄见掎夺。掎音居蚁反。贾逵注《国语》曰：“从后牵曰掎。”何者？其顽士闇于时权，安习所见，不知乐成，况可虑始，《前书》刘歆曰：“夫可与乐成，难与虑始，此乃众庶所为耳。”苟云率由旧章而已。其达者或矜名妒能，耻策非己，舞笔奋辞，以破其义，寡不胜众，遂见摈弃。虽稷、契复存，犹将困焉。斯贾生之所以排于绛、灌，屈子之所以摅其幽愤者也。孝文帝时，贾谊请更定律，令列侯就国，周勃、灌婴等毁之。屈原为楚三闾大夫，上官靳尚妒害其能，忧愁愤懑，遂作《离骚经》。夫以文帝之明，贾生之贤，绛、灌之忠，而有此患，况其余哉！

	 

	量力度德，《春秋》之义。《左氏传》曰，息侯伐郑，“不度德，不量力”。今既不能纯法八代，故宜参以霸政，八代谓三皇、五帝也。霸政谓齐桓、晋文也。则宜重赏深罚以御之，明著法术以检之。自非上德，严之则理，宽之则乱。何以明其然也？近孝宣皇帝明于君人之道，审于为政之理，故严刑峻法，破奸轨之胆，海内清肃，天下密如。密，静也。荐勋祖庙，享号中宗。算计见效，优于孝文。及元帝即位，多行宽政，卒以堕损，堕读曰隳。威权始夺，遂为汉室基祸之主。政道得失，于斯可监。昔孔子作《春秋》，褒齐桓，懿晋文，叹管仲之功。夫岂不美文、武之道哉？诚达权救敝之理也。《左传》，齐桓公伐楚，责以包茅不贡，王祭不供；晋文公召王盟诸侯于践土；管仲相公子纠而射桓公：此并权变之道也。故圣人能与世推移，而俗士苦不知变，《楚词渔父》曰“圣人不凝滞于物，而与时推移”也。以为结绳之约，可复理乱秦之绪，《干戚》之舞，足以解平城之围。《易》曰：“上古结绳而化，后世圣人易之以书契。”干，盾也。戚，钺也。《尚书》曰，苗人逆命，禹乃舞干羽于两阶，七旬有苗格。前书，高祖被匈奴围于平城，用陈平计得解。言干戚之舞，非平城之所用也。

	 

	夫熊经鸟伸，虽延历之术，非伤寒之理；呼吸吐纳，虽度纪之道，非续骨之膏。《庄子》曰：“吹呴呼吸，吐故纳新，熊经鸟伸，此导引之士，养形之人也。”《黄帝素问》曰：“人伤于寒而转为热，何也？夫寒盛则生于热也。”度纪犹延年也。言鸟伸不可疗伤寒，吸气不能续断骨也。盖为国之法，有似理身，平则致养，疾则攻焉。夫刑罚者，治乱之药石也；德教者，兴平之梁肉也。夫以德教除残，是以梁肉理疾也；以刑罚理平，是以药石供养也。方今承百王之敝，值厄运之会。自数世以来，政多恩贷，驭委其辔，马骀其衔，四牡横奔，皇路险倾。《家语》曰：“古者天子以德法为衔勒，以百官为辔策。善御马者，正衔勒，齐辔策，钧马力，和马心，故口无声而极千里。善御人者，一其德法，正其百官，均齐人物，和安人心，故刑不用而天下化。”《说文》曰：“骀，马衔脱也。”音达来反。皇路，天路也。方将柑勒鞬辀以救之，岂暇鸣和銮，清节奏哉？何休注《公羊传》曰：“柑，以木衔其口也。”柑音巨炎反。勒，马辔。辀，车辕。鞬犹束也。《说苑》曰：“銮设于镳，和设于轼，马动则銮鸣，銮鸣则和应，行之节也。”昔高祖令萧何作九章之律，有夷三族之令，黥、劓、斩趾、断舌、枭首，故谓之具五刑。文帝虽除肉刑，当劓者笞三百，当斩左趾者笞五百，当斩右趾者弃市。右趾者既殒其命，笞挞者往往至死，虽有轻刑之名，其实杀也。当此之时，民皆思复肉刑。至景帝元年，乃下诏曰：“加笞与重罪无异，幸而不死，不可为人。”乃定律，减笞轻捶。自是之后，笞者得全。此以上并见《前书·刑法志》。以此言之，文帝乃重刑，非轻之也；以严致平，非以宽致平也。必欲行若言，当大定其本，使人主师五帝而式三王。式，法也。荡亡秦之俗，遵先圣之风，弃苟全之政，蹈稽古之踪，复五等之爵，立井田之制。亩百为夫，九夫为井。然后选稷契为佐，伊吕为辅，乐作而凤皇仪，击石而百兽舞。《尚书》曰：“《箫韶》九成，凤皇来仪。”又“夔曰：‘于余击石拊石，百兽率舞。’”若不然，则多为累而已。

	 

	其后辟太尉袁汤、大将军梁冀府，并不应。大司农羊傅、少府何豹上书荐寔才美能高，宜在朝廷。召拜议郎，迁大将军冀司马，与边韶、延笃等著作东观。

	 

	出为五原太守。五原土宜麻枲，而俗不知织绩，民冬月无衣，积细草而卧其中，见吏则衣草而出。寔至官，斥卖储峙，为作纺绩、织纴、綀缊之具以教之，民得以免寒苦。杜预注《左传》曰：“织纴，织布者。”孔安国《论语》注：曰“缊，枲也。”是时胡虏连入云中、朔方，杀略吏民，一岁至九奔命。寔整厉士马，严烽候，虏不敢犯，常为边最。最为第一。

	 

	以病征，拜议郎，复与诸儒博士共杂定《五经》。会梁冀诛，寔以故吏免官，禁锢数年。

	 

	时鲜卑数犯边，诏三公举威武谋略之士，司空黄琼荐寔，拜辽东太守。行道，母刘氏病卒，上疏求归葬行丧。母有母仪淑德，博览书传。初，寔在五原，常训以临民之政，寔之善绩，母有其助焉。服竟，召拜《尚书》。寔以世方阻乱，称疾不视事，数月免归。

	 

	初，寔父卒，剽卖田宅，起冢茔，立碑颂。《广雅》曰：“剽，削也，音匹妙反。”一作“标”。葬讫，资产竭尽，因穷困，以酤酿贩鬻为业。时人多以此讥之，寔终不改。亦取足而已，不致盈余。及仕官，历位边郡，而愈贫薄。建宁中病卒。家徒四壁立，无以殡敛，光禄勋杨赐、太仆袁逢、少府段颎为备棺椁葬具，大鸿胪袁隗树碑颂德。所著碑、论、箴、铭、答、七言、祠、文、表、记、书凡十五篇。

	 

	寔从兄烈，有重名于北州，历位郡守、九卿。灵帝时，开鸿都门榜卖官爵，公卿州郡下至黄绶各有差。其富者则先入钱，贫者到官而后倍输，或因常侍、阿保别自通达。阿保谓傅母也。是时段颎、樊陵、张温等虽有功勤名誉，然皆先输货财而后登公位。烈时因傅母入钱五百万，得为司徒。及拜日，天子临轩，百僚毕会。帝顾谓亲幸者曰：“悔不小靳，可至千万。”靳，固惜之也。靳或作“傿”。《说文》曰：“傿，引为价也。”音一建反。程夫人于傍应曰：“崔公冀州名士，岂肯买官？赖我得是，反不知姝邪！”姝，美也。言反不知斯事之美也。姝或作“株”。株，根本也。烈于是声誉衰减。久之不自安，从容问其子钧曰：“吾居三公，于议者何如？”钧曰：“大人少有英称，历位卿守，论者不谓不当为三公；而今登其位，天下失望。”烈曰：“何为然也？”钧曰：“论者嫌其铜臭。”烈怒，举杖击之。钧时为虎贲中郎将，服武弁，戴鹖尾，狼狈而走。烈骂曰：“死卒，父檛而走，孝乎？”以其武官，故骂为卒。或作“孔卒”者，误也。钧曰：“舜之事父，小杖则受，大杖则走，非不孝也。”《家语》曰：“曾子耘瓜，误伤其根。曾晰怒，建大杖以击其首。曾子仆地不知人，有顷乃苏。孔子闻之怒，谓门弟子曰：‘参来勿内也。昔瞽叟有子曰舜，瞽叟欲使之，未尝不往，则欲杀之，未尝可得。小棰则待，大杖则逃，不陷父于不义也。’”烈惭而止。烈后拜太尉。

	 

	钧少交结英豪，有名称，为西河太守。献帝初，钧与袁绍俱起兵山东，董卓以是收烈付郿狱，锢之，锒铛铁锁。《说文》曰：“锒铛，锁也。”《前书》曰：“人犯铸钱，以铁锁锒铛其颈。”锒音郎，铛音当。卓既诛，拜烈城门校尉。及李傕入长安，为乱兵所杀。

	 

	烈有文才，所著诗、书、教、颂等凡四篇。

	 

	论曰：崔氏世有美才，兼以沉沦典籍，遂为儒家文林。骃、瑗虽先尽心于贵戚，而能终之以居正，则其归旨异夫进趣者乎！李固，高洁之士也，与瑗陵郡，奉贽以结好。《仪礼》曰：“士相见之礼，贽冬用雉，夏用腒，奉之曰：‘某也欲见无由达。’”腒，干朐，音渠。由此知杜乔之劾，殆其过矣。寔之《政论》，言当世理乱，虽鼌错之徒不能过也。

	 

	赞曰：崔为文宗，世禅雕龙。《史记》曰：“谈天衍，雕龙奭。”刘向《别录》曰：“言邹奭修饰之文若雕龙文也。”禅谓相传授也。建新耻洁，摧志求容。永矣长岑，于辽之阴。不有直道，曷取泥沈。瑗不言禄，亦离冤辱。子真持论，感起昏俗。