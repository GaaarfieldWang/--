《易》称“《遁》之时义大矣哉”。又曰：“不事王侯，高尚其事。”是以尧称则天，不屈颍阳之高；颍阳谓巢、许也。武尽美矣，终全孤竹之洁。孤竹谓夷、齐也。自兹以降，风流弥繁，长往之轨未殊，而感致之数匪一。或隐居以求其志，或回避以全其道，《论语》孔子曰：“隐居以求其志，行义以达其道。”求志谓长沮、桀溺，全道若薛方诡对王莽也。或静己以镇其躁，谓逢萌之类也。或去危以图其安，四皓之类也。或垢俗以动其□□，谓申徒狄、鲍焦之流也。或疵物以激其清。梁鸿、严光之流。然观其甘心畎亩之中，憔悴江海之上，《庄子》曰：“舜以天下让北人无择。无择曰：‘异哉，后之为人也！居于畎亩之中而游尧之门，不若是而已。’”又曰：“就薮泽，处闲旷，此江海之士，避代之人，闲暇者之所好也。”岂必亲鱼鸟乐林草哉，亦云性分所至而已。分音符问反。故蒙耻之宾，屡黜不去其国；《列女传》曰：“柳下惠死，其妻诔之曰：‘蒙耻救人，德弥大兮。虽遇三黜，终不敝兮。’”蹈海之节，千乘莫移其情。《史记》曰，鲁连谓新垣衍曰：“秦即为帝，则鲁连蹈东海死耳。”鲁连下聊城，田单爵之，鲁连逃隐于海上也。适使矫易去就，则不能相为矣。人各有所尚，不能改其志。孔子闻长沮、桀溺之言，乃告子路曰：“天下有道，丘不与易也。”彼虽硁硁有类沽名者，《论语》曰：“孔子击磬于卫，有荷蒉而过孔氏之门者。曰：‘有心哉！击磬乎？’既而曰：‘鄙哉！硁硁乎，莫己知也。’”又“子贡曰：‘有美玉于斯，蕴椟而藏诸？求善价而沽诸？’孔子曰：‘沽之哉！沽之哉！我待价者也。’”沽谓炫卖也。然而蝉蜕嚣埃之中，自致寰区之外，异夫饰智巧以逐浮利者乎！荀卿有言曰，“志意修则骄富贵，道义重则轻王公”也。《荀卿子》之文也。

	 

	汉室中微，王莽篡位，士之蕴藉义愤甚矣。是时裂冠毁冕，相携持而去之者，盖不可胜数。《左传》曰：“王使詹桓伯辞于晋曰：‘伯父若裂冠毁冕，拔本塞原。’”《毛诗序》曰：“百姓莫不相携持而去之。”杨雄曰：“鸿飞冥冥，弋者何篡焉。”言其违患之远也。“篡”字诸本或作“慕”，《法言》作“篡”。宋衷曰：“篡，取也。鸿高飞冥冥薄天，虽有弋人，何施巧而取也。喻贤者隐处，不离暴乱之害也。”然今人谓以计数取物为篡，篡亦取也。光武侧席幽人，求之若不及，《国语》曰：“越王夫人去?侧席而坐。”韦昭注云：“侧犹特也。礼，忧者侧席而坐。”《前书公孙弘赞》曰：“上方欲用文武，求之如弗及。”旌帛蒲车之所征贲，相望于岩中矣。《毛诗序》曰：“《干旄》，美好善也。”其诗曰：“孑孑干旌，在浚之城。”《易·贲卦·六五》曰：“贲于丘园，东帛戋戋。”蒲车，以蒲里轮，取其安也。《前书》武帝以蒲车征鲁申公也。若薛方、逢萌聘而不肯至，《前书》薛方字子容。严光、周党、王霸至而不能屈。群方咸遂，志士怀仁，斯固所谓“举逸民天下归心”者乎！《论语》文也。肃宗亦礼郑均而征高凤，以成其节。自后帝德稍衰，邪?当朝，处子耿介，羞与卿相等列，至乃抗愤而不顾，多失其中行焉。盖录其绝尘不反，《庄子》曰：“颜回问于仲尼曰：‘夫子步亦步，夫子趋亦趋，夫子驰亦驰，夫子奔轶绝尘，则回瞠若乎后矣。’”司马彪注云：“言不可及也。”《韩诗外传》曰：“山林之士，往而不能反。”同夫作者，列之此篇。《论语》曰：“贤者避代，其次避地，其次避色，其次避言。子曰：‘作者七人矣。’”

	 

	野王二老者，不知何许人也。初，光武贰于更始，会关中扰乱，遣前将军邓禹西征，送之于道。既反，因于野王猎，路见二老者即禽。即，就也。《易》曰“即鹿无虞”也。光武问曰：“禽何向？”并举手西指，言“此中多虎，臣每即禽，虎亦即臣，大王勿往也”。光武曰：“苟有其备，虎亦何患。”父曰：“何大王之谬邪！昔汤即桀于鸣条，而大城于亳；《帝王纪》曰：“案《孟子》，桀卒于鸣条，乃在东夷之地。或言陈留平丘今有鸣条亭也。唯孔安国注《尚书》云，鸣条在安邑西。考三说之验，孔为近之。”武王亦即纣于牧野，而大城于郏鄏。杜预注《左传》曰：“今河南也。河南县西有郏鄏陌。”彼二王者，其备非不深也。是以即人者，人亦即之，虽有其备，庸可忽乎！”光武悟其旨，顾左右曰：“此隐者也。”将用之，辞而去，莫知所在。

	 

	向长字子平，《高士传》“向”字作“尚。”河内朝歌人也。隐居不仕，性尚中和，好通《老》、《易》。贫无资食，好事者更馈焉，受之取足而反其余。王莽大司空王邑辟之，连年乃至，欲荐之于莽，固辞乃止。潜隐于家。读《易》至《损》、《益》卦，喟然叹曰：“吾已知富不如贫，贵不如贱，但未知死何如生耳。”《易·损卦》曰：“二簋可用享。损益盈虚，与时偕行。”《益卦》曰“损上益下，人说无疆”也。建武中，男女娶嫁既毕，来断家事勿相关，当如我死也。于是遂肆意，与同好北海禽庆《前书》庆字子夏。俱游五岳名山，竟不知所终。

	 

	逢萌字子康，北海都昌人也。家贫，给事县为亭长。时尉行过亭，萌候迎拜谒，既而掷楯叹曰：亭长主捕盗贼，故执楯也。“大丈夫安能为人役哉！”遂去之长安学，通《春秋经》。时王莽杀其子宇，《前书》莽隔绝平帝外家卫氏，宇恐帝大后见怨，以为莽不可谏而好鬼神，即夜持血洒莽第门。吏发觉之，莽执宇送狱，饮药而死。萌谓友人曰：“三纲绝矣！谓君臣、夫妇、父子。不去，祸将及人。”即解冠挂东都城门，《汉宫殿》名：“东都门今名青门也。”《前书音义》曰：“长安东郭城北头第一门。”归，将家属浮海，客于辽东。

	 

	萌素明阴阳，知莽将败，有顷，乃首戴瓦盎，盎，盆也。哭于市曰：“新乎新乎！”王莽为新都侯，及篡，号新室，故哭之。因遂潜藏。

	 

	及光武即位，乃之琅邪劳山，在今莱州即墨县东南，有大劳、小劳山。养志修道，人皆化其德。

	 

	北海太守素闻其高，遣吏奉谒致礼，萌不答。太守怀恨而使捕之。吏叩头曰：“子康大贤，天下共闻，所在之处，人敬如父，往必不获，只自毁辱。”太守怒，收之系狱，更发它吏。行至劳山，人果相率以兵弩捍御，吏被伤流血，奔而还。后诏书征萌，托以老耄，迷路东西，语使者云：“朝廷所以征我者，以其有益于政，尚不知方面所在，安能济时乎？”即便驾归。连征不起，以寿终。

	 

	初，萌与同郡徐房、平原李子云、王君公相友善，并晓阴阳，怀德秽行。房与子云养徒各千人，君公遭乱独不去，侩牛自隐。侩谓平会两家卖买之价。时人谓之论曰：“避世墙东王君公。”嵇康《高士传》曰“君公明《易》，为郎。数言事不用，乃自污与官婢通，免归。诈狂侩牛，口无二价”也。

	 

	周党字伯况，太原广武人也。家产千金。少孤，为宗人所养，而遇之不以理，及长，又不还其财。党诣乡县讼，主乃归之。既而散与宗族，悉免遣奴婢，遂至长安游学。

	 

	初，乡佐尝众中辱党，党久怀之。《续汉志》乡佐主收赋税者。后读《春秋》，闻复仇之义，《春秋经》书“纪侯大去其国”。《公羊传》曰：“大去者何？灭也。孰灭之？齐灭之。曷为不言齐灭之？为襄公讳也。齐襄公九世祖哀公亨于周，纪侯谮之也，故襄公仇于纪。九世犹可复仇乎？虽百世可也。”便辍讲而还，与乡佐相闻，期克斗日。既交刃，而党为乡佐所伤，困顿。乡佐服其义，舆归养之，数日方苏，既悟而去。自此来身修志，州里称其高。

	 

	及王莽窃位，托疾杜门。自后贼暴从横，残灭郡县，唯至广武，过城不入。

	 

	建武中，征为议郎，以病去职，遂将妻子居黾池。复被征，不得已，乃著短布单衣，榖皮绡头，待见尚书。以榖树皮为绡头也。绡头，解见《向栩传》。党服此诣尚书，以待见也。及光武引见，党伏而不谒，自陈愿守所志，帝乃许焉。

	 

	博士范升奏毁党曰：“臣闻尧不须许由、巢父，而建号天下；周不待伯夷、叔齐，而王道以成。伏见太原周党、东海王良、山阳王成等，蒙受厚恩，使者三聘，乃肯就车。及陛见帝廷，党不以礼屈，伏而不谒，偃蹇骄悍，同时俱逝。党等文不能演义，武不能死君，钓采华名，庶几三公之位。臣愿与坐云台之下，考试图国之道。不如臣言，伏虚妄之罪。而敢私窃虚名，夸上求高，皆大不敬。”书奏，天子以示公卿。诏曰：“自古明王圣主必有不宾之士。伯夷、叔齐不食周粟，太原周党不受朕禄，亦各有志焉。其赐帛四十匹。”党遂隐居黾池，著书上下篇而终。邑人贤而祠之。

	 

	初，党与同郡谭贤伯升、雁门殷谟君长，俱守节不仕王莽世。建武中，征并不到。

	 

	王霸字儒仲，太原广武人也。少有清节。及王莽篡位，弃冠带，绝交宦。建武中，征到尚书，拜称名，不称臣。有司问其故。霸曰：“天子有所不臣，诸侯有所不友。”《礼记》曰：“儒有上不臣天子，下不事诸侯。”司徒侯霸让位于霸。阎阳毁之曰：“太原俗党，儒仲颇有其风。”遂止。皇甫谧《高士传》曰“故梁令阎阳”也。《前书》曰：“太原多晋公族子孙，以诈力相倾，矜夸功名，报仇过直。汉兴，号为难化，常择严猛将，或任杀伐为威。父兄被诛，子弟怨愤，至告讦刺史、二千石。”以病归。隐居守志，茅屋蓬户。连征不至，以寿终。

	 

	严光字子陵，一名遵，会稽余姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。以其形貌求之。后齐国上言：“有一男子，披羊裘钓泽中。”帝疑其光，乃备安车玄纁，遣使聘之。三反而后至。舍于北军，给床褥，太官朝夕进膳。

	 

	司徒侯霸与光素旧，遣使奉书。皇甫谧《高士传》曰：“霸使西曹属侯子道奉书，光不起，于床上箕踞抱膝发书读讫，问子道曰：‘君房素痴，今为三公，宁小差否？’子道曰：‘位已鼎足，不痴也。’光曰：‘遣卿来何言？’子道传霸言。光曰：‘卿言不痴，是非痴语也？天子征我三乃来。人主尚不见，当见人臣乎？’子道求报。光曰：‘我手不能书。’乃口授之。使者嫌少，可更足。光曰：‘买菜乎？求益也？’”使人因谓光曰：“公闻先生至，区区欲即诣造，迫于典司，是以不获。愿因日暮，自屈语言。”光不答，乃投札与之，口授曰：“君房足下：位至鼎足，甚善。怀仁辅义天下悦，阿谀顺旨要领绝。”霸得书，封奏之。帝笑曰：“狂奴故态也。”车驾即日幸其馆。光卧不起，帝即其卧所，抚光腹曰：“咄咄子陵，不可相助为理邪？”光又眠不应，良久，乃张目熟视，曰：“昔唐尧著德，巢父洗耳。士故有志，何至相迫乎！”帝曰：“子陵，我竟不能下汝邪？”于是升舆叹息而去。

	 

	复引光入，论道旧故，相对累日。帝从容问光曰：“朕何如昔时？”对曰：“陛下差增于往。”因共偃卧，光以足加帝腹上。明日，太史奏客星犯御坐甚急。帝笑曰：“朕故人严子陵共卧耳。”

	 

	除为谏议大夫，不屈，乃耕于富春山，今杭州富阳县也。本汉富春县，避晋简文帝郑太后讳，改曰富阳。后人名其钓处为严陵濑焉。顾野王《舆地志》曰“七里濑在东阳江下，与严陵濑相接，有严山。桐庐县南有严子陵渔钓处，今山边有石，上平，可坐十人，临水，名为严陵钓处”也。建武十七年，复特征，不至。年八十，终于家。帝伤惜之，诏下郡县赐钱百万、谷千斛。

	 

	井丹字大春，扶风郿人也。少受业太学，通《五经》，善谈论，故京师为之语曰：“《五经》纷纶井大春。”纷纶犹浩博也。性清高，未尝修刺候人。

	 

	建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡说五王，求钱千万，约能致丹，而别使人要劫之。丹不得已，既至，就故为设麦饭葱叶之食，丹推去之，曰：“以君侯能供甘旨，故来相过，何其薄乎？”更置盛馔，乃食。及就起，左右进辇。丹笑曰：“吾闻桀驾人车，岂此邪？”《帝王纪》曰：“桀以人驾车。”坐中皆失色。就不得已而令去辇。自是隐闭不关人事，以寿终。

	 

	梁鸿字伯鸾，扶风平陵人也。父让，王莽时为城门校尉，封修远伯，使奉少昊后，寓于北地而卒。《前书》莽改允吾为修远。少昊，金天氏之号，次黄帝者。北地，今宁州也。鸿时尚幼，以遭乱世，因卷席而葬。

	 

	后受业太学，家贫而尚节介，博览无不通，而不为章句。学毕，乃牧豕于上林苑中。曾误遗火延及它舍，鸿乃寻访烧者，问所去失，去，亡也。悉以豕偿之。其主犹以为少。鸿曰：“无它财，愿以身居作。”主人许之。因为执勤，不懈朝夕。邻家耆老见鸿非恒人，乃共责让主人，而称鸿长者。于是始敬异焉，悉还其豕。鸿不受而去，归乡里。

	 

	埶家慕其高节，多欲女之，以女妻人曰女，音尼虑反。鸿并绝不娶。同县孟氏有女，状肥丑而黑，力举石臼，择对不嫁，至年三十。父母问其故。女曰：“欲得贤如梁伯鸾者。”鸿闻而娉之。女求作布衣、麻屦，织作筐缉绩之具。及嫁，始以装饰入门。七日而鸿不答。妻乃跪床下请曰：“窃闻夫子高义，简斥数妇，斥，远也。妾亦偃蹇数夫矣。今而见择，敢不请罪。”鸿曰：“吾欲裘褐之人，可与俱隐深山者尔。今乃衣绮缟，傅粉墨，岂鸿所愿哉？”妻曰：“以观夫子之志耳。妾自有隐居之服。”乃更为椎髻，著布衣，操作而前。鸿大喜曰：“此真梁鸿妻也。能奉我矣！”字之曰德曜，名孟光。

	 

	居有顷，妻曰：“常闻夫子欲隐居避患，今何为默默？无乃欲低头就之乎？”鸿曰：“诺。”乃共入霸陵山中，以耕织为业，咏《诗》《书》，弹琴以自娱。仰慕前世高士，而为四皓以来二十四人作颂。

	 

	因东出关，过京师，作《五噫之歌》曰：“陟彼北芒兮，噫！顾览帝京兮，噫！宫室崔嵬兮，噫！人之劬劳兮，噫！辽辽未央兮，噫！”肃宗闻而非之，求鸿不得。乃易姓运期，名耀，字侯光，与妻子居齐鲁之闲。

	 

	有顷，又去适吴。将行，作诗曰：“逝旧邦兮遐征，将遥集兮东南。心惙怛兮伤悴，志菲菲兮升降。《尔雅》注：“惙怛，忧也。菲菲，高下不定也。”惙音丁劣反，降音下江反。《诗》曰：“我心则降。”欲乘策兮纵迈，疾吾俗兮作谗。竞举枉兮措直，咸先佞兮唌唌。《论语》曰：“举直措诸枉则人服，举枉措诸直则人不服。”唌音延，谗言捷急之蝄。固靡惭兮独建，冀异州兮尚贤。建，立也。言己无惭于独立，所以适吴者，冀异州之人贵尚贤德。聊逍摇兮遨嬉，缵仲尼兮周流。傥云睹兮我悦，遂舍车兮即浮。舍其车而就舟船。过季札兮延陵，求鲁连兮海隅。虽不察兮光貌，幸神灵兮与休。光貌，光仪也。言虽不察见季札及鲁连，然冀幸其神灵与之同美也。惟季春兮华阜，麦含含兮方秀。哀茂时兮逾迈，愍芳香兮日臭。茂，盛也。臭，败也。悼吾心兮不获，长委结兮焉究！委结，怀恨也。究，穷也。口嚣嚣兮余讪，嗟恇恇兮谁留？”讪，谤也。郑玄注《礼记》曰：“恇恇，恐也。”

	 

	遂至吴，依大家皋伯通，居庑下，《说文》曰：“庑，堂下周屋也。”《释名》：“大屋曰庑。”为人赁舂。每归，妻为具食，不敢于鸿前仰视，举案齐眉。伯通察而异之，曰：“彼佣能使其妻敬之如此，非凡人也。”乃方舍之于家。鸿潜闭著书十余篇。疾且困，告主人曰：“昔延陵季子葬子于嬴博之闲，不归乡里，慎勿令我子持丧归去。”及卒，伯通等为求葬地于吴要离冢傍。咸曰：“要离烈士，而伯鸾清高，可令相近。”要离，刺吴王僚子庆忌者，冢在今苏州吴县西。伯鸾墓在其北。葬毕，妻子归扶风。

	 

	初，鸿友人京兆高恢，少好《老子》，隐于华阴山中。及鸿东游思恢，作诗曰：“鸟嘤嘤兮友之期，《毛诗》曰：“伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。”念高子兮仆怀思，想念恢兮爰集兹。”二人遂不复相见。恢亦高抗，终身不仕。高士传曰：“恢字伯通。”

	 

	高凤字文通，南阳叶人也。少为书生，家以农亩为业，而专精诵读，昼夜不息。妻尝之田，曝麦于庭，令凤护鸡。时天暴雨，而凤持竿诵经，不觉潦水流麦。妻还怪问，凤方悟之。其后遂为名儒，乃教授业于西唐山中。山在今唐州湖阳县西北。郦元注《水经》云，即高凤所隐之西唐山也。

	 

	邻里有争财者，持兵而斗，凤往解之，不已，乃脱巾叩头，固请曰：“仁义逊让，柰何弃之！”于是争者怀感，投兵谢罪。

	 

	凤年老，执志不倦，名声著闻。太守连召请，恐不得免，自言本巫家，不应为吏，又诈与寡嫂讼田，遂不仕。建初中，将作大匠任隗举凤直言，到公车，托病逃归。推其财产，悉与孤兄子。隐身渔钓，终于家。

	 

	论曰：先大夫宣侯沈约《宋书》曰：“范泰字伯伦。祖汪。父宁，宋高祖受命，拜金紫光禄大夫，加散骑常侍，领国子祭酒，多所陈谏。泰博览篇籍，好为文章，爱奖后生，孜孜无倦。薨谥宣侯。”即晔之父也。尝以讲道余隙，寓乎逸士之篇。至《高文通传》，辍而有感，以为隐者也，因著其行事而论之曰：“古者隐逸，其风尚矣。颍阳洗耳，耻闻禅让；许由隐于颍阳，闻尧欲禅，乃临颍而洗耳。孤竹长饥，羞食周粟。伯夷、叔齐，孤竹君之子，不食周粟。或高栖以违行，或疾物以矫情，虽轨迹异区，其去就一也。若伊人者，志陵青云之上，身晦泥污之下，心名且犹不显，况怨累之为哉！与夫委体渊沙，鸣弦揆日者，不其远乎！”委体泉沙谓屈原怀沙砾而自沈也。鸣弦揆日谓嵇康临刑顾日景而弹琴也。论者以事迹相明，故引康为喻。

	 

	台佟字孝威，佟音大冬反。魏郡邺人也。隐于武安山，武安县之山也。凿穴为居，采药自业。建初中，州辟不就。刺史行部，乃使从事致谒。佟载病往谢。刺史乃执贽见佟曰：嵇康《高士传》曰：“刺史执枣栗之贽往。”“孝威居身如是，甚苦，如何？”佟曰：“佟幸得保终性命，存神养和。如明使君奉宣诏书，夕惕庶事，反不苦邪？”遂去，隐逸，终不见。

	 

	韩康字伯休，一名恬休，京兆霸陵人。家世著姓。常采药名山，卖于长安市，口不二价，三十余年。时有女子从康买药，康守价不移。女子怒曰：“公是韩伯休那？那，语余声也，音乃贺反。乃不二价乎？”康叹曰：“我本欲避名，今小女子皆知有我，何用药为？”乃遁入霸陵山中。博士公车连征不至。桓帝乃备玄纁之礼，以安车聘之。使者奉诏造康，康不得已，乃许诺。辞安车，自乘柴车，冒晨先使者发。至亭，亭长以韩征君当过，方发人牛修道桥。及见康柴车幅巾，以为田叟也，使夺其牛。康即释驾与之。有顷，使者至，夺牛翁乃征君也。使者欲奏杀亭长。康曰：“此自老子与之，亭长何罪！”乃止。康因中道逃遁，以寿终。

	 

	矫慎字仲彦，《风俗通》曰：“晋大夫矫父之后也。”扶风茂陵人也。少好黄老，隐遁山谷，因穴为室，仰慕松、乔导引之术。与马融、苏章乡里并时，融以才博显名，章以廉直称，然皆推先于慎。

	 

	汝南吴苍甚重之，因遗书以观其志曰：“仲彦足下：勤处隐约，虽乘云行泥，栖宿不同，每有西风，何尝不叹！汝南在扶风之东。盖闻黄老之言，乘虚入冥，藏身远遁，亦有理国养人，施于为政。《老子》曰：“致虚极，守静笃。”又曰：“窈兮冥兮，其中有精。”又曰：“理大国若亨小鲜。”又曰“非所以爱人治国”也。至如登山绝迹，神不著其证，人不睹其验。吾欲先生从其可者，于意何如？昔伊尹不怀道以待尧舜之君。《孟子》曰，汤使人以币聘伊尹。伊尹曰：“我何以汤之币聘为哉？”既而幡然改曰：“与我处畎亩之中，由是以乐尧舜之道，吾岂若使是君为尧舜之君哉？岂若使是人为尧舜之人哉？”方今明明，四海开辟，巢许无为箕山，夷齐悔入首阳。足下审能骑龙弄凤，翔嬉云闲者，《列仙传》曰：“箫史，秦缪公时。善吹箫，公女弄玉好之，以妻之，遂教弄玉作凤鸣。居数十年，吹凤皇声，凤来止其屋。为作凤台，夫妇止其上。一旦皆随凤皇飞去。”又曰“陶安公，六安冶师。数行火，火一旦散上，紫色冲天。须臾赤雀止冶上，曰：‘安公，安公，冶与天通。七月七日，迎汝以赤龙。’至时，安公骑之而去”也。亦非狐兔燕雀所敢谋也。”慎不答。年七十余，竟不肯娶。后忽归家，自言死日，及期果卒。后人有见慎于敦煌者，故前世异之，或云神仙焉。

	 

	慎同郡马瑶，隐于汧山，以兔罝为事。罝，兔网也。《毛诗序》曰：“《兔罝》，后妃之化也。《关雎》之化行，则莫不好德，贤人众多。”故瑶以为事焉。所居俗化，百姓美之，号马牧先生焉。

	 

	戴良字叔鸾，汝南慎阳人也。曾祖父遵，字子高，平帝时，为侍御史。王莽篡位，称病归乡里。家富，好给施，尚侠气，食客常三四百人。时人为之语曰：“关东大豪戴子高。”

	 

	良少诞节，母喜驴鸣，喜音虚记反。良常学之以娱乐焉。及母卒，兄伯鸾居庐啜粥，非礼不行，良独食肉饮酒，哀至乃哭，而二人俱有毁容。或问良曰：“子之居丧，礼乎？”良曰：“然。礼所以制情佚也，情苟不佚，何礼之论！夫食旨不甘，故致毁容之实。若味不存口，食之可也。”论者不能夺之。

	 

	良才既高达，而论议尚奇，多骇流俗。同郡谢季孝问曰：“子自视天下孰可为比？”良曰：“我若仲尼长东鲁，大禹出西羌，《帝王纪》曰：“夏禹生于石纽，长于西羌，西夷之人也。”独步天下，谁与为偶！”

	 

	举孝廉，不就。再辟司空府，弥年不到，州郡迫之，乃遁辞诣府，遁，逊也。悉将妻子，既行在道，因逃入江夏山中。优游不仕，以寿终。

	 

	初，良五女并贤，每有求姻，辄便许嫁，疏裳布被，竹笥木屐以遣之。五女能遵其训，皆有隐者之风焉。

	 

	法真字高卿，高一作乔。扶风郿人，南郡太守雄之子也。好学而无常家，博通内外图典，为关西大儒。弟子自远方至者，陈留范冉等数百人。

	 

	性恬静寡欲，不交人闲事。太守请见之，真乃幅巾诣谒。太守曰：“昔鲁哀公虽为不肖，而仲尼称臣。太守虚薄，欲以功曹相屈，光赞本朝，何如？”真曰：“以明府见待有礼，故敢自同宾末。若欲吏之，真将在北山之北，南山之南矣。”太守戄然，不敢复言。戄音纪具反。

	 

	辟公府，举贤良，皆不就。同郡田弱荐真曰：“处士法真，体兼四业，谓《诗》、《书》、《礼》、《乐》也。学穷典奥，幽居恬泊，乐以忘忧，将蹈老氏之高踪，不为玄纁屈也。臣愿圣朝就加衮职，《毛诗》曰：“衮职有阙。”谓三公也。必能唱清庙之歌，致来仪之凤矣。”《诗清庙》曰：“于穆清庙，肃雍显相，济济多士，秉文之德。”《尚书》曰：“《箫韶》九成，凤皇来仪。”会顺帝西巡，弱又荐之。帝虚心欲致，前后四征。真曰：“吾既不能遁形远世，岂饮洗耳之水哉？”遂深自隐绝，终不降屈。友人郭正称之曰：“法真名可得闻，身难得而见，逃名而名我随，避名而名我追，可谓百世之师者矣！”乃共刊石颂之，号曰玄德先生。年八十九，中平五年，以寿终。

	 

	汉阴老父者，不知何许人也。桓帝延熹中，幸竟陵，过云梦，临沔水，百姓莫不观者，有老父独耕不辍。尚书郎南阳张温异之，使问曰：“人皆来观，老父独不辍，何也？”老父笑而不对。温下道百步，自与言。老父曰：“我野人耳，不达斯语。请问天下乱而立天子邪？理而立天子邪？立天子以父天下邪？役天下以奉天子邪？昔圣王宰世，茅茨采椽，而万人以宁。《韩子》曰：“尧舜采椽不刮，茅茨不剪。”今子之君，劳人自纵，逸游无忌。吾为子羞之，子何忍欲人观之乎！”温大惭。问其姓名，不告而去。

	 

	陈留老父者，不知何许人也。桓帝世，党锢事起，守外黄令陈留张升去官归乡里，道逢友人，共班草而言。班，布也。升曰：“吾闻赵杀鸣犊，仲尼临河而反；覆巢竭渊，龙凤逝而不至。解在《独行传》。今宦竖日乱，陷害忠良，贤人君子其去朝乎？夫德之不建，人之无援，《左传》曰，臧文仲闻六与蓼灭，曰：“皋陶廷坚不祀忽诸。德之不建，人之无援，哀哉！”将性命之不免，柰何？”因相抱而泣。老父趋而过之，植其杖，太息言曰：“吁！二大夫何泣之悲也？夫龙不隐鳞，凤不藏羽，网罗高县，去将安所？虽泣何及乎！”《毛诗》曰：“啜其泣矣，何嗟及矣。”言虽泣而无所及也。二人欲与之语，不顾而去，莫知所终。

	 

	庞公者，南郡襄阳人也。居岘山之南，岘山在今襄阳县东。《襄阳记》曰：“诸葛孔明每至德公家，独拜床下，德公初不令止。司马德操尝诣德公，值其渡沔上先人墓，德操径入其堂，呼德公妻子，使速作黍，徐元直向云当来就我与德公谈。其妻子皆罗拜于堂下，奔走共设。须臾德公还，直入相就，不知何者是客也。德操年小德公十岁，兄事之，呼作庞公，故俗人遂谓庞公是德公名，非也。”未尝入城府。夫妻相敬如宾。荆州刺史刘表数延请，不能屈，乃就候之。谓曰：“夫保全一身，孰若保全天下乎？”庞公笑曰：“鸿鹄巢于高林之上，暮而得所栖；鼋鼍穴于深渊之下，夕而得所宿。夫趣舍行止，亦人之巢穴也。且各得其栖宿而已，天下非所保也。”因释耕于垄上，而妻子耘于前。表指而问曰：“先生苦居畎亩而不肯官禄，后世何以遗子孙乎？”《襄阳记》曰：“德公子字山人，亦有令名，娶诸葛孔明姊，为魏黄门吏部郎。子涣，晋太康中为牂柯太守。”庞公曰：“世人皆遗之以危，今独遗之以安，虽所遗不同，未为无所遗也。”表叹息而去。后遂携其妻子登鹿门山，因采药不反。《襄阳记》曰：“鹿门山旧名苏岭山，建武中，襄阳侯习郁立神祠于山，刻二石鹿，夹神道口，俗因谓之鹿门庙，遂以庙名山也。”

	 

	赞曰：江海冥灭，山林长往。远性风疏，逸情云上。道就虚全，事违尘枉。违，远也。