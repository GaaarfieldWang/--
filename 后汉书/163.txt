刘焉字君郎，江夏竟陵人也，竟陵今复州县。鲁恭王后也。恭王，景帝子，名余。肃宗时，徙竟陵。焉少任州郡，以宗室拜郎中。去官居阳城山，精学教授。举贤良方正，稍迁南阳太守、宗正、太常。

	 

	时灵帝政化衰缺，四方兵寇，焉以为刺史威轻，既不能禁，且用非其人，辄增暴乱，乃建议改置牧伯，镇安方夏，清选重臣，以居其任。焉乃阴求为交址，以避时难。议未即行，会益州刺史郗俭在政烦扰，谣言远闻，而并州刺史张懿、凉州刺史耿鄙并为寇贼所害，故焉议得用。出焉为监军使者，领益州牧，《前书》任安为监北军使者。太仆黄琬为豫州牧，宗正刘虞为幽州牧，皆以本秩居职。州任之重，自此而始。

	 

	是时益州贼马相亦自号“黄巾”，合聚疲役之民数千人，先杀绵竹令，绵竹故城在今益州绵竹县东。进攻雒县，今益州雒县。杀郗俭，又击蜀郡、犍为，旬月之闲，破坏三郡。绵竹及雒属广汉郡，并蜀郡、犍为郡。马相自称“天子”，众至十余万人，遣兵破巴郡，杀郡守赵部。州从事贾龙，先领兵数百人在犍为，遂纠合吏人攻相，破之，龙乃遣吏卒迎焉。焉到，以龙为校尉，徙居绵竹。抚纳离叛，务行宽惠，而阴图异计。

	 

	沛人张鲁，母有恣色，兼挟鬼道，往来焉家，遂任鲁以为督义司马，与别部司马张修将兵掩杀汉中太守苏固，断绝斜谷，杀使者。鲁既得汉中，遂复杀张修而并其众。

	 

	焉欲立威刑以自尊大，乃托以佗事，杀州中豪强十余人，《蜀志》曰，杀王咸、李权等。士民皆怨。初平二年，犍为太守任岐及贾龙并反，攻焉。焉击破，皆杀之。自此意气渐盛，遂造作乘舆车重千余乘。重，辎重也。焉四子，范为左中郎将，诞治书御史，璋奉车都尉，《蜀志》曰：“璋字季玉。”并从献帝在长安，唯别部司马瑁随焉在益州。朝廷使璋晓譬焉，焉留璋不复遣。兴平元年，征西将军马腾与范谋诛李傕，焉遣叟兵五千助之，战败，汉世谓蜀为叟。孔安国注《尚书》云：“蜀，叟也。”范及诞并见杀。焉既痛二子，又遇天火烧其城府车重，延及民家，馆邑无余，于是徙居成都，遂疽发背卒。《说文》曰：“疽，久癕。”

	 

	州大吏赵韪等贪璋温仁，立为刺史。诏书因以璋为监军使者，领益州牧，以韪为征东中郎将。先是荆州牧刘表表焉僭拟乘舆器服，韪以此遂屯兵朐｛月忍｝备表。朐音蠢。肕音如尹反。属巴郡，故城在今夔州云安县西也。

	 

	初，南阳、三辅民数万户流入益州，焉悉收以为众，名曰“东州兵”。璋性柔宽无威略，东州人侵暴为民患，不能禁制，旧士颇有离怨。赵韪之在巴中，甚得众心，璋委之以权。韪因人情不辑，辑，和也。乃阴结州中大姓。建安五年，还共击璋，蜀郡、广汉、犍为皆反应。东州人畏见诛灭，乃同心并力，为璋死战，遂破反者，进攻韪于江州，江州，县名，属巴郡，今渝州巴县。斩之。

	 

	张鲁以璋闇懦，不复承顺。璋怒，杀鲁母及弟，而遣其将庞羲等攻鲁，数为所破。鲁部曲多在巴土，故以羲为巴郡太守。鲁因袭取之，遂雄于巴汉。

	 

	十三年，曹操自将征荆州，璋乃遣使致敬。操加璋振威将军，兄瑁平寇将军。璋因遣别驾从事张松诣操，而操不相接礼。松怀恨而还，劝璋绝曹氏，而结好刘备。璋从之。

	 

	十六年，璋闻曹操当遣兵向汉中讨张鲁，内怀恐惧，松复说璋迎刘备以拒操。璋即遣法正将兵迎备。《蜀志》曰：“法正字孝直，扶风郿人也。祖真，字乔卿。父衍，字季谋。”璋主簿巴西黄权谏曰：《蜀志》曰：“权字公衡，阆中人也。先主取益州，诸县望风景附，权闭城坚守。须璋稽服，乃诣先主。先主称尊号，将东伐吴，权谏，先主不从，以权为镇北将军，督江北军，先主自在江南。吴将陆义乘虚断围，南军败绩，先主引退，而道隔，权不得还，故率所领降于魏。有司执法白收权妻子。先主曰：‘孤负黄权，权不负孤也。’待之如初。魏文帝谓权曰：‘君舍逆效顺，欲追踪陈、韩邪？’权对曰：‘臣过受刘氏厚遇，降吴不可，还蜀无路，是以归命。且败军之将，免死为幸，何古人之可慕？’”“刘备有枭名，枭即骁也。今以部曲遇之，则不满其心，以宾客待之，则一国不容二主，此非自安之道。”从事广汉王累自倒悬于州门以谏。璋一无所纳。

	 

	备自江陵驰至涪城，涪城故城今绵州城。璋率步骑数万与备会。《蜀志》曰：“是岁建安十六年。”张松劝备于会袭璋，备不忍。明年，出屯葭萌。松兄广汉太守肃惧祸及己，乃以松谋白璋，收松斩之，《益郡耆旧传》曰：“张肃有威仪，容貌甚伟。松为人短小放荡，不持节操，然识理精果，有才干。刘璋遣诣曹公，公不甚礼。杨修深器之，白公辟松，不纳。修以公所撰兵书示松，饮宴之闲，一省即便闇诵，以此异之。”来诸关戍勿复通。备大怒，还兵击璋，所在战克。十九年，进围成都，数十日，城中有精兵三万人，谷支一年，吏民咸欲拒战。璋言：“父子在州二十余岁，无恩德以加百姓，而攻战三载，肌膏草野者，以璋故也。何心能安！”遂开城出降，群下莫不流涕。备迁璋于公安，公安，今荆州县。归其财宝，后以病卒。《蜀志》曰：“先主迁璋于公安南，犹佩振威将军印绶。孙权破关羽，取荆州，以璋为益州牧，留驻秭归。”

	 

	明年，曹操破张鲁，定汉中。

	 

	鲁字公旗。初，祖父陵，顺帝时客于蜀，学道鹤鸣山中，山在今益州晋原县西。造作符书，以惑百姓。受其道者辄出米五斗，故谓之“米贼”。陵传子衡，衡传于鲁，鲁遂自号“师君”。其来学者，初名为“鬼卒”，后号“祭酒”。祭酒各领部众，众多者名曰“理头”。皆校以诚信，不听欺妄，有病但令首过而已。《魏志》曰：“大抵与黄巾相似。”首音式救反。诸祭酒各起义舍于路，同之亭传，传音陟恋反。县置米肉以给行旅。食者量腹取足，过多则鬼能病之。犯法者先加三原，原，免也。然后行刑。不置长吏，以祭酒为理，民夷信向。《典略》曰：“初，熹平中，妖贼大起，三辅有骆曜。光和中，东方有张角，汉中有张修。骆曜教民缅匿法，角为太平道，修为五斗米道。太平道师持九节杖，为符祝，教病人叩头思过，因以符水饮之。病或自愈者，则云此人通道，其或不愈，则云不通道。修法略与角同，加施净室，使病人处其中思过。又使人为奸令祭酒，主以《老子》五千文，使都习，号‘奸令’。为鬼吏，主为病者请祷。请祷之法，书病人姓字，说服罪之意。作三通，其一上之天，著山上，其一埋之地，其一沉之水，谓之‘三官手书’。使病者家出米五斗以为常，故号‘五斗米师’也。实无益于疗病，但为淫妄，小人昏愚，竞共事之。后角被诛，修亦亡。及鲁自在汉中，因其人信行修业，遂增饰之。教使起义舍，以米肉置其中，以止行人。又教使自隐，有小过者，当循道百步，则罪除。又依《月令》，春夏禁杀。又禁酒。流移寄在其地者，不敢不奉也。”朝廷不能讨，遂就拜鲁镇夷中郎将，领汉宁太守，《袁山松书》，建安二十年置汉宁郡。通其贡献。

	 

	韩遂、马超之乱，关西民奔鲁者数万家。时人有地中得玉印者，群下欲尊鲁为汉宁王。鲁功曹阎圃谏曰：“汉川之民，户出十万，四面险固，财富土沃，上匡天子，则为桓文，次方窦融，不失富贵。今承制署置，埶足斩断。遽称王号，必为祸先。”鲁从之。

	 

	鲁自在汉川垂三十年，闻曹操征之，至阳平，《周地图记》曰：“褒谷西北有古阳平关。”其地在今梁州褒城县西北也。欲举汉中降。其弟卫不听，率众数万，拒关固守。《魏志》曰：“太祖征鲁至阳平关，卫拒关坚守。”操破卫，斩之。鲁闻阳平已陷，将稽颡归降。阎圃说曰：“今以急往，其功为轻，不如且依巴中，然后委质，功必多也。”于是乃奔南山。左右欲悉焚宝货仓库。鲁曰：“本欲归命国家，其意未遂。今日之走，以避锋锐，非有恶意。”遂封藏而去。操入南郑，甚嘉之。又以鲁本有善意，遣人慰安之。鲁即与家属出逆，拜镇南将军，封阆中侯，邑万户，阆中属巴郡，今隆州县。将还中国，待以客礼。封鲁五子及阎圃等皆为列侯。

	 

	鲁卒，谥曰原侯。子富嗣。

	 

	论曰：刘焉睹时方艰，先求后亡之所，《左传》曰，郑公孙黑肱有疾，归邑于公，曰：“吾闻之，生于乱代，贵而能贫，人无求焉，可以后亡。”庶乎见几而作。《易》曰：“君子见几而作，不俟终日。”又曰：“几者动之微，吉之先见。”夫地广则骄尊之心生，财衍则僭奢之情用，衍，饶也。固亦恒人必至之期也。璋能闭隘养力，守案先图，尚可与岁时推移，而遽输利器，静受流斥，《老子》曰：“国之利器，不可以示人。”所谓羊质虎皮，见豺则恐，吁哉！杨子《法言》曰：“羊质虎皮，见草而悦，见豺而战。”

	 

	袁术字公路，汝南汝阳人，司空逢之子也。少以侠气闻，数与诸公子飞鹰走狗，后颇折节。举孝廉，累迁至河南尹、虎贲中郎将。

	 

	时董卓将欲废立，以术为后将军。术畏卓之祸，出奔南阳。会长沙太守孙坚杀南阳太守张咨，《英雄记》曰：“咨字子议，颍川人。”《吴历》曰：“孙坚至南阳，咨不给军粮，又不肯见。坚欲进兵，恐为后害，乃诈得急疾，举军震惶，迎呼巫医，祷祀山川，遣所亲人说咨，言病困欲以兵付咨。咨闻之，心利其兵，即将步骑五六百人入营看坚。坚与相见，无何，卒然而起，案剑骂咨，遂执斩之。”引兵从术。刘表上术为南阳太守，术又表坚领豫州刺史，使率荆、豫之卒，击破董卓于阳人。

	 

	术从兄绍因坚讨卓未反，远，遣其将会稽周昕夺坚豫州。术怒，击昕走之。绍议欲立刘虞为帝，术好放纵，惮立长君，托以公义不肯同，积此衅隙遂成。乃各外交党援，以相图谋，术结公孙瓒，而绍连刘表。豪桀多附于绍，术怒曰：“群竖不吾从，而从吾家奴乎！”又与公孙瓒书，云绍非袁氏子，绍闻大怒。初平三年，术遣孙坚击刘表于襄阳，坚战死。公孙瓒使刘备与术合谋共逼绍，绍与曹操会击，皆破之。四年，术引军入陈留，屯封丘。黑山余贼及匈奴于扶罗等佐术，与曹操战于匡亭，大败。术退保雍丘，又将其余众奔九江，杀杨州刺史陈温而自领之，又兼称徐州伯。李傕入长安，欲结术为援，乃授以左将军，假节，封阳翟侯。

	 

	初，术在南阳，户口尚数十百万，而不修法度，以钞掠为资，奢恣无猒，百姓患之。又少见谶书，言“代汉者当涂高”，自云名字应之。当涂高者，魏也。然术自以“术”及“路”皆是“涂”，故云应之。又以袁氏出陈为舜后，以黄代赤，德运之次，陈大夫辕涛涂，袁氏其后也。五行火生土，故云以黄代赤。遂有僭逆之谋。又闻孙坚得传国玺，韦昭《吴书》曰：“汉室大乱，天子北诣河上，六玺不自随，掌玺者以投井中。孙坚北讨董卓，顿军城南，甄官署有井，每旦有五色气从井中出，使人浚井，得汉传国玉玺，其文曰‘受命于天，既寿永昌’。”遂拘坚妻夺之。兴平二年冬，天子播越，败于曹阳。术大会群下，因谓曰：“今海内鼎沸，刘氏微弱。吾家四世公辅，袁安为司空，子敞及京，京子汤，汤子逢并为司空。百姓所归，欲应天顺民，于诸君何如？”众莫敢对。主簿阎象进曰：“昔周自后稷至于文王，积德累功，参分天下，犹服事殷。《国语》曰：“后稷勤周，十五代而王。”《毛诗国风序》曰：“国君积行累功，以致爵位。”《论语》孔子曰：“三分天下有二，犹服事殷。”明公虽奕世克昌，奕犹重也。《诗》云：“不显奕代。”又曰：“克昌厥后。”孰若有周之盛？汉室虽微，未至殷纣之敝也。”术嘿然，使召张范。范辞疾，遣弟承往应之。术问曰：“昔周室陵迟，则有桓文之霸；王肃注《家语》曰：“言若丘陵之渐逶迟。”秦失其政，汉接而用之。今孤以土地之广，士人之众，欲徼福于齐桓，拟迹于高祖，可乎？”承对曰：“在德不在众。苟能用德以同天下之欲，虽云匹夫，霸王可也。若陵僭无度，干时而动，众之所弃，谁能兴之！”《魏志》曰，范字公仪。承字公先，河内人，司徒歆之孙也。术不说。

	 

	自孙坚死，子策复领其部曲，术遣击杨州刺史刘繇，破之，策因据江东。策闻术将欲僭号，与书谏曰：“董卓无道，陵虐王室，祸加太后，暴及弘农，天子播越，《左传》曰，王子朝云“兹不谷震荡播越”。播，迁也。越，逸也。言失其所居。宫庙焚毁，是以豪桀发愤，沛然俱起。沛然，自恣纵貌也。沛音片害反。元恶既毙，幼主东顾，乃使王人奉命，宣明朝恩，偃武修文，与之更始。然而河北异谋于黑山，谓袁绍为冀州牧，与黑山贼相连。曹操毒被于东徐，刘表僭乱于南荆，公孙叛逆于朔北，正礼阻兵，刘繇也。玄德争盟，刘备也。是以未获从命，櫜弓戢戈。当谓使君与国同规，而舍是弗恤，完然有自取之志，完然，自得貌。惧非海内企望之意也。成汤讨桀，称‘有夏多罪’；《尚书汤誓》曰：“有夏多罪，天命殛之。”武王伐纣，曰‘殷有重罚’。《史记》曰：“武王遍告诸侯曰：‘殷有重罚，不可不伐。’”此二王者，虽有圣德，假使时无失道之过，无由逼而取也。今主上非有恶于天下，徒以幼子胁于强臣，异于汤武之时也。又闻幼主明智聪敏，有夙成之德，夙，早也。天下虽未被其恩，咸归心焉。若辅而兴之，则旦、奭之美，率土所望也。使君五世相承，安生京，京生汤，汤生逢，逢生术，凡五代。为汉宰辅，荣宠之盛，莫与为比，宜效忠守节，以报王室。时人多惑图纬之言，妄牵非类之文，苟以悦主为美，不顾成败之计，古今所慎，可不孰虑！忠言逆耳，驳议致憎，驳，杂也，议不同也。《前书》张良曰：“忠言逆耳利于行，良药苦口利于病。”苟有益于尊明，无所敢辞。”术不纳，策遂绝之。

	 

	建安二年，因河内张炯符命，遂果僭号，自称“仲家”。“仲”或作“冲”。以九江太守为淮南尹，置公卿百官，郊祀天地。乃遣使以窃号告吕布，并为子娉布女。布执术使送许。时献帝在许。术大怒，遣其将张勋、桥蕤攻布，大败而还。术又率兵击陈国，诱杀其王宠及相骆俊，曹操乃自征之。术闻大骇，即走度淮，留张勋、桥蕤于蕲阳，《水经》曰：“蕲水出江夏蕲春县北山。”郦元注云：“即蕲山也。西南流经蕲山，又南对蕲阳，注于大江，亦谓之蕲阳口。”以拒操。操击破斩蕤，而勋退走。术兵弱，大将死，众情离叛。加天旱岁荒，士民冻馁，江、淮闲相食殆尽。时舒仲应为术沛相，术以米十万斛与为军粮，仲应悉散以给饥民。术闻怒，陈兵将斩之。仲应曰：“知当必死，故为之耳。宁可以一人之命，救百姓于涂炭。”术下马牵之曰：“仲应，足下独欲享天下重名，不与吾共之邪？”

	 

	术虽矜名尚奇，而天性骄肆，尊己陵物。及窃伪号，淫侈滋甚，媵御数百，无不兼罗纨，厌粱肉，《九州春秋》曰：“司隶冯方女，国色也，避乱杨州。袁术登城，见而悦之，遂纳焉，甚爱幸。诸妇害其宠，绐之曰：‘将军贵人有志节，当时时涕泣忧愁，必长见敬重。’冯氏以为然，后见术辄垂涕，术果以有心志，益哀之。诸妇因是共绞杀之，悬之厕梁，术诚以为不得志而死也，厚加殡敛焉。”自下饥困，莫之简恤。于是资实空尽，不能自立。四年夏，乃烧宫室，奔其部曲陈简、雷薄於潜山。灊县之山也。灊，今寿州霍山县也。灊音潜。复为简等所拒，遂大困穷，士卒散走。忧懑不知所为，遂归帝号于绍，曰：“禄去汉室久矣，天下提挈，政在家门。豪雄角逐，分割疆宇。此与周末七国无异，唯强者兼之耳。袁氏受命当王，符瑞炳然。今君拥有四州，青、冀、幽、并。人户百万，以强则莫与争大，以位则无所比高。曹操虽欲扶衰奖微，安能续绝运，起已灭乎！谨归大命，君其兴之。”绍阴然其计。

	 

	术因欲北至青州从袁谭，曹操使刘备徼之，不得过，复走还寿春。六月，至江亭。坐箦床而叹曰：箦，笫也，谓无茵席也。“袁术乃至是乎！”因愤慨结病，欧血死。妻子依故吏庐江太守刘勋。《魏志》曰“勋字子台，琅邪人，与太祖有旧，为孙策破后，自归太祖，封列侯。勋自恃与太祖有宿，日骄慢，数犯法，又诽谤，遂免其官”也。孙策破勋，复见收视，术女入孙权宫，子曜仕吴为郎中。

	 

	论曰：天命符验，可得而见，未可得而言也。然大致受大福者，归于信顺乎！《易》曰：“天之所助者，顺也；人之所助者，信也。履信思顺，自天祐之。”夫事不以顺，虽强力广谋，不能得也。谋不可得之事，日失忠信，变诈妄生矣。况复苟肆行之，其以欺天乎！虽假符僭称，归将安所容哉！

	 

	吕布字奉先，五原九原人也。以弓马骁武给并州。刺史丁原为骑都尉，屯河内，以布为主簿，甚见亲待。灵帝崩，原受何进召，将兵诣洛阳，为执金吾。会进败，董卓诱布杀原而并其兵。

	 

	卓以布为骑都尉，誓为父子，甚爱信之。稍迁至中郎将，封都亭侯。卓自知凶恣，每怀猜畏，行止常以布自卫。尝小失卓意，卓拔手戟掷之。布拳捷得免，而改容顾谢，卓意亦解。布由是阴怨于卓。卓又使布守中合，而私与傅婢情通，益不自安。因往见司徒王允，自陈卓几见杀之状。几音祈。时允与尚书仆射士孙瑞密谋诛卓，因以告布，使为内应。布曰：“如父子何？”曰：“君自姓吕，本非骨肉。今忧死不暇，何谓父子？掷戟之时，岂有父子情也？”布遂许之，乃于门刺杀卓，事已见卓传。允以布为奋威将军，假节，仪同三司，封温侯。

	 

	允既不赦凉州人，由是卓将李傕等遂相结，还攻长安。布与傕战，败，乃将数百骑，以卓头系马鞍，走出武关，奔南阳。袁术待之甚厚。布自恃杀卓，有德袁氏，遂恣兵钞掠。术患之。布不安，复去从张杨于河内。时李傕等购募求布急，杨下诸将皆欲图之。布惧，谓杨曰：“与卿州里，今见杀，其功未必多。不如生卖布，可大得傕等爵宠。”杨以为然。有顷，布得走投袁绍，绍与布击张燕于常山。燕精兵万余，骑数千匹。布常御良马，号曰赤菟，能驰城飞堑，《曹瞒传》曰：“时人语曰：‘人中有吕布，马中有赤菟。’”与其健将成廉、魏越等数十骑驰突燕阵，一日或至三四，皆斩首而出。连战十余日，遂破燕军。布既恃其功，更请兵于绍，绍不许，而将士多暴横，绍患之。布不自安，因求还洛阳。绍听之，承制使领司隶校尉，遣壮士送布而阴使杀之。布疑其图己，乃使人鼓筝于帐中，潜自遁出。夜中兵起，而布已亡。绍闻，惧为患，募遣追之，皆莫敢逼，遂归张杨。道经陈留，太守张邈遣使迎之，相待甚厚，临别把臂言誓。

	 

	邈字孟卓，东平人，少以侠闻。初辟公府，稍迁陈留太守。董卓之乱，与曹操共举义兵。及袁绍为盟主，有骄色，邈正义责之。绍既怨邈，且闻与布厚，乃令曹操杀邈。操不听，然邈心不自安。兴平元年，曹操东击陶谦，令其将武阳人陈宫屯东郡。《典略》曰：“陈宫字公台，东郡人也。刚直烈壮，少与海内知名之士皆连结。及天下乱，始随太祖。后自疑，乃从吕布。为布画策，布每不从。”宫因说邈曰：“今天下分崩，雄桀并起，君拥十万之众，当四战之地，陈留地平，四面受敌，故谓之四战之地也。抚剑顾眄，亦足以为人豪，而反受制，不以鄙乎！今州军东征，其处空虚，吕布壮士，善战无前，迎之共据兖州，观天下形埶，俟时事变通，此亦从横一时也。”邈从之，遂与弟超及宫等迎布为兖州牧，据濮阳，郡县皆应之。

	 

	曹操闻而引军击布，累战，相持百余日。是时旱蝗少谷，百姓相食，布移屯山阳。二年闲，操复尽收诸城，破布于钜野，布东奔刘备。邈诣袁术求救，留超将家属屯雍丘。操围超数月，屠之，灭其三族。邈未至寿春，为其兵所害。

	 

	时刘备领徐州，居下邳，与袁术相拒于淮上。术欲引布击备，乃与布书曰：“术举兵诣阙，未能屠裂董卓。将军诛卓，为术报耻，功一也。董卓杀隗及术兄基等男女二十余人。昔金元休南至封丘，为曹操所败。《典略》曰“元休名尚，京兆人。同郡韦休甫、第五文休俱著名，号为‘三休’。尚，献帝初为兖州刺史，东之郡，而太祖已临兖州。尚依袁术，术僭号，欲以尚为太尉，不敢显言，私使讽之，术亦不敢强也。建安初，尚逃还，为术所害”也。将军伐之，令术复明目于遐迩，功二也。术生年以来，不闻天下有刘备，备乃举兵与术对战。凭将军威灵，得以破备，功三也。将军有三大功在术，术虽不敏，奉以死生。将军连年攻战，军粮苦少，今送米二十万斛。非唯此止，当骆驿复致。凡所短长亦唯命。”布得书大悦，即勒兵袭下邳，获备妻子。备败走海西，海西，县，属广陵郡，故属东海。饥困，请降于布。布又恚术运粮不复至，乃具车马迎备，以为豫州刺史，遣屯小沛。高祖本泗水郡沛县人。及得天下，改泗水为沛郡，小沛即沛县。布自号徐州牧。术惧布为己害，为子求婚，布复许之。

	 

	术遣将纪灵等步骑三万以攻备，备求救于布。诸将谓布曰：“将军常欲杀刘备，今可假手于术。”布曰：“不然。术若破备，则北连太山，吾为在术围中，不得不救也。”便率步骑千余，驰往赴之。灵等闻布至，皆敛兵而止。布屯沛城外，遣人招备，并请灵等与共飨饮。布谓灵曰：“玄德，布弟也，为诸君所困，故来救之。布性不喜合斗，但喜解斗耳。”乃令军候植戟于营门，布弯弓顾曰：“诸君观布射戟小支，《周礼·考工记》曰：“为戟博二寸，内倍之，胡参之，援四之。”郑注云：“援，直刃；胡，其孑也。”小支谓胡也。即今之戟傍曲支。中者当各解兵，不中可留决斗。”布即一发，正中戟支。灵等皆惊，言“将军天威也”。明日复欢会，然后各罢。

	 

	术遣韩胤以僭号事告布，因求迎妇，布遣女随之。沛相陈圭恐术报布成姻，则徐杨合从，为难未已。于是往说布曰：“曹公奉迎天子，辅赞国政，将军宜与协同策谋，共存大计。今与袁术结姻，必受不义之名，将有累卵之危矣。”《说菀》曰：“晋灵公造九层台，费用千亿，谓左右曰：‘敢有谏者斩。’孙息求见。灵公张弩持矢见之，谓之曰：‘子欲谏邪？’孙息曰：‘臣不敢谏也。臣能累十二博潟，加九鸡子于其上。’公曰：‘吾未尝见也，子为寡人作之。’孙息即正颜色，定志意，以棋子置下，加鸡子其上。左右慑息。灵公曰：‘危哉！’孙息曰：‘复有危于此者。’公曰：‘愿复见之。’息曰：‘九层之台，三年不成，男不得耕，女不得织，国用空虚，户口减少，吏人叛亡，蝰国谋议将兴兵。’公乃坏台。”布亦素怨术，而女已在涂，乃追还绝婚，执胤送许，曹操杀之。

	 

	陈圭欲使子登诣曹操，布固不许，会使至，拜布为左将军，布大喜，即听登行，并令奉章谢恩。登见曹操，因陈布勇而无谋，轻于去就，宜早图之。操曰：“布狼子野心，诚难久养，《左传》曰：“伯石之生也，叔向之母视之，曰：‘是豺狼之声也，狼子野心。’”非卿莫究其情伪。”即增圭秩中二千石，拜登广陵太守。临别，操执登手曰：“东方之事，便以相付。”令阴合部众，以为内应。始布因登求徐州牧，不得。登还，布怒，拔戟斫机曰：“卿父劝吾协同曹操，绝婚公路。今吾所求无获，而卿父子并显重，但为卿所卖耳。”登不为动容，徐对之曰：“登见曹公，言养将军譬如养虎，当饱其肉，不饱则将噬人。公曰：‘不如卿言。譬如养鹰，饥即为用，饱则扬去。’其言如此。”布意乃解。

	 

	袁术怒布杀韩胤，遣其大将张勋、桥蕤等与韩暹、杨奉连埶，步骑数万，七道攻布。布时兵有三千，马四百匹，惧其不敌，谓陈圭曰：“今致术军，卿之由也，为之柰何？”圭曰：“暹、奉与术，卒合之师耳。卒音千忽反。谋无素定，素，旧也。不能相维。子登策之，比于连鸡，埶不俱栖，《战国策》曰：“秦惠王谓寒泉子曰：‘苏秦欺弊邑，欲以一人之知，反覆山东之君。夫诸侯之不可一，犹连鸡之不能俱上于栖。’”立可离也。”布用圭策，与暹、奉书曰：“二将军亲拔大驾，而布手杀董卓，俱立功名，当垂竹帛。今袁术造逆，宜共诛讨，柰何与贼还来伐布？可因今者同力破术，为国除害，建功天下，此时不可失也。”又许破术兵，悉以军资与之。暹、奉大喜，遂共击勋等于下邳，大破之，生禽桥蕤，余众溃走，其所杀伤、墯水死者殆尽。

	 

	时太山臧霸等攻破莒城，许布财币以相结，而未及送，布乃自往求之。其督将高顺谏止《英雄记》曰“顺为人不饮酒，不受馈。所将七百余兵，号为千人，名‘陷阵营’。布后疏顺，夺顺所将兵，亦无恨意”也。曰：“将军威名宣播，远近所畏，何求不得，而自行求赂。万一不克，岂不损邪？”布不从。既至莒，霸等不测往意，固守拒之，无获而还。顺为人清白有威严，少言辞，将众整齐，每战必克。布性决易，所为无常。顺每谏曰：“将军举动，不肯详思，忽有失得，动辄言误。误事岂可数乎？”布知其忠而不能从。

	 

	建安三年，布遂复从袁术，遣顺攻刘备于沛，破之。曹操遣夏侯惇救备。《魏志》曰：“夏侯惇字元让，沛国谯人。年二十四，就师学，人有辱其师者，惇杀之。后从征吕布，为流矢伤左目。领陈留、济阴太守，加建武将军。太祖常同舆载，特见亲重，出入卧内，诸将莫之比。”为顺所败。操乃自将击布，至下邳城下。遗布书，为陈祸福。布欲降，而陈宫等自以负罪于操，深沮其计，而谓布曰：“曹公远来，埶不能久。将军若以步骑出屯于外，宫将余众闭守于内。若向将军，宫引兵而攻其背；若但攻城，则将军救于外。不过旬月，军食毕尽，击之可破也。”布然之。布妻曰：“昔曹氏待公台如赤子，犹舍而归我。今将军厚公台不过于曹氏，而欲委全城，捐妻子，孤军远出乎？若一旦有变，妾岂得为将军妻哉！”布乃止。而潜遣人求救于袁术，自将千余骑出。战败走还，保城不敢出。术亦不能救。

	 

	曹操堑围之，壅沂、泗以灌其城，三月，上下离心。其将侯成使客牧其名马，而客策之以叛。成追客得马，诸将合礼以贺成。成分酒肉，先入诣布而言曰：“蒙将军威灵，得所亡马，诸将齐贺，未敢尝也，故先以奉贡。”布怒曰：“布禁酒而卿等酝酿，为欲因酒共谋布邪？”成忿惧，乃与诸将共执陈宫、高顺，率其众降。布与麾下登白门楼。宋武《北征记》曰：“下邳城有三重，大城周四里，吕布所守也。魏武禽布于白门。白门，大城之门也。”郦元《水经注》曰：“南门谓之白门，魏武禽陈宫于此。”兵围之急，令左右取其首诣操。左右不忍，乃下降。布见操曰：“今日已往，天下定矣。”操曰：“何以言之？”布曰：“明公之所患不过于布，今已服矣。令布将骑，明公将步，天下不足定也。”顾谓刘备曰：“玄德，卿为坐上客，我为降虏，绳缚我急，独不可一言邪？”操笑曰：“缚虎不得不急。”乃命缓布缚。刘备曰：“不可。明公不见吕布事丁建阳、董太师乎？”操颔之。杜预注《左传》曰：“颔，摇头也。”音五感反。布目备曰：“大耳儿最叵信！”《蜀志》曰：“备顾自见其耳。”操谓陈宫曰：“公台平生自谓智有余，今意何如？”宫指布曰：“是子不用宫言，以至于此。若见从，未可量也。”操又曰：“柰卿老母何？”宫曰：“老母在公，不在宫也。夫以孝理天下者，不害人之亲。”操复曰：“柰卿妻子何？”宫曰：“宫闻霸王之主，不绝人之祀。”《左传》曰：“齐桓公存三亡国。”固请就刑，遂出不顾，操为之泣涕。布及宫、顺皆缢杀之，传首许市。

	 

	赞曰：焉作庸牧，以希后福。王莽改益州曰庸部。曷云负荷？地堕身逐。术既叨贪，布亦翻覆。