荀淑字季和，颍川颍阴人，荀卿十一世孙也。卿名况，赵人也。为楚兰陵令。著书二十二篇，号《荀卿子》。避宣帝讳，故改曰“孙”也。少有高行，博学而不好章句，多为俗儒所非，而州里称其知人。

	 

	安帝时，征拜郎中，后再迁当涂长。当涂，县名，故城在今宣州。去职还乡里。当世名贤李固、李膺等皆师宗之。及梁太后临朝，有日食地震之变，诏公卿举贤良方正，光禄勋杜乔、少府房植举淑对策，讥刺贵幸，为大将军梁冀所忌，出补朗陵侯相。《续汉书》曰，淑对策讥刺梁氏，故出也。莅事明理，称为神君。顷之，弃官归，闲居养志。产业每增，辄以赡宗族知友。年六十七，建和三年卒。李膺时为尚书，自表师丧。《礼记》曰“事师无犯无隐，左右就养无方，服勤至心，心丧三年”也。二县皆为立祠。有子八人：俭，绲，靖，焘，汪，爽，肃，专，并有名称，时人谓之“八龙。”绲音昆。焘音道。汪音乌光反。《说文》云：“汪，深广也。”俗本改作“注”，非。“专”本或作“敷”。

	 

	初，荀氏旧里名西豪，今许州城内西南有荀淑故宅，相传云即旧西豪里也。颍阴令勃海苑康以为昔高阳氏有才子八人，《左传》曰：“昔高阳氏有才子八人：苍舒，隤敳，梼戭，大临，尨降，庭坚，仲容，叔达。”今荀氏亦有八子，故改其里曰高阳里。

	 

	靖有至行，不仕，年五十而终，号曰玄行先生。皇甫谧《高士传》曰“靖字叔慈，少有俊才，动止以礼。靖弟爽亦以才显于当时。或问汝南许章曰：‘爽与靖孰贤？’章曰：‘皆玉也。慈明外朗，叔慈内润。’及卒，学士惜之，诔靖者二十六人。颍阴令丘祯追号靖曰玄行先生”也。

	 

	淑兄子昱字伯条，昙字元智。昱为沛相，昙为广陵太守。兄弟皆正身疾恶，志除阉宦。其支党宾客有在二郡者，纤罪必诛。昱后共大将军窦武谋诛中官，与李膺俱死。昙亦禁锢终身。

	 

	爽字慈明，一名谞。音息汝反。幼而好学，年十二，能通《春秋》、《论语》。太尉杜乔见而称之，曰：“可为人师。”爽遂耽思经书，庆吊不行，征命不应。颍川为之语曰：“荀氏八龙，慈明无双。”

	 

	延熹九年，太常赵典举爽至孝，拜郎中。对策陈便宜曰：

	 

	臣闻之于师曰：“汉为火德，火生于木，木盛于火，故其德为孝，火，木之子；夏，火之位。木至夏而盛，故为孝。其象在《周易》之《离》。”夫在地为火，在天为日。《易·说卦》曰“离为火，为日”也。在天者用其精，在地者用其形。夏则火王，其精在天，温暖之气，养生百木，是其孝也。冬时则废，其形在地，酷烈之气，焚烧山林，是其不孝也。故汉制使天下诵《孝经》，选吏举孝廉。平帝时，王莽作书八篇戒子孙，令学官以教授，吏能诵者比《孝经》。《音义》云：“言用之得选举之也。”夫丧亲自尽，孝之终也。尽谓尽其哀戚也。今之公卿及二千石，三年之丧，不得即去，殆非所以增崇孝道而克称火德者也。往者孝文劳谦，行过乎俭，《易·谦卦九三爻》：“劳谦君子，有终吉。”故有遗诏以日易月。此当时之宜，不可贯之万世。古今之制虽有损益，而谅闇之礼未尝改移，以示天下莫遗其亲。遗，忘也。今公卿群寮皆政教所瞻，而父母之丧不得奔赴。夫仁义之行，自上而始；敦厚之俗，以应乎下。传曰：“丧祭之礼阙，则人臣之恩薄，背死忘生者众矣。”曾子曰：“人未有自致者，必也亲丧乎！”事见《论语》。致犹尽也，极也。《春秋传》曰：“上之所为，民之归也。”《左氏传》臧武仲之言。夫上所不为而民或为之，故加刑罚；若上之所为，民亦为之，又何诛焉？昔丞相翟方进，以自备宰相，而不敢逾制。至遭母忧，三十六日而除。《前书》翟方进为丞相，遭后母忧，行服三十六日起视事，曰：“不敢逾国制也。”夫失礼之源，自上而始。古者大丧三年不呼其门，《公羊传》之文也。何休注云：“重夺孝子之恩。”所以崇国厚俗笃化之道也。事失宜正。过勿惮改。惮，难也。天下通丧，可如旧礼。《礼记》曰：“三年之丧，天下之通丧也。”

	 

	臣闻有夫妇然后有父子，有父子然后有君臣，有君臣然后有上下，有上下然后有礼义。礼义备，则人知所厝矣。语见《易·序卦》也。夫妇人伦之始，王化之端，故文王作《易》，上经首《干》、《坤》，下经首《咸》、《恒》。《易·干》、《坤》至《离》为上经，《咸》、《恒》至《未济》为下经。孔子曰：“天尊地卑，乾坤定矣。”《易·系辞》也。夫妇之道，所谓顺也。《尧典》曰：“厘降二女于妫汭，嫔于虞。”降者下也，嫔者妇也。言虽帝尧之女，下嫁于虞，犹屈体降下，勤修妇道。《易》曰：“帝乙归妹，以祉元吉。”《易·泰卦六五爻辞》也。王辅嗣注云：“妇人谓嫁曰归。《泰》者，阴阳交通之时，女处尊位，履中居顺，降身应二，帝乙归妹，诚合斯义也。”案《史记》纣父名帝乙，此文以帝乙为汤，汤名天乙也。妇人谓嫁曰归，言汤以娶礼归其妹于诸侯也。《春秋》之义，王姬嫁齐，使鲁主之，不以天子之尊加于诸侯也。《公羊传》曰：“夏单伯逆王姬。单伯者何？吾大夫之命于天子者。何以不称使？天子召而使逆之。逆之者何？使我主之也。曷为使我主之？天子嫁女于诸侯，必使同姓诸侯主之。”何休注云：“不自为主，尊卑不敌也。”今汉承秦法，设尚主之仪，以妻制夫，以卑临尊，违乾坤之道，失阳唱之义。《易纬》曰“阳唱而阴和”也。孔子曰：“昔圣人之作《易》也，仰则观象于天，俯则察法于地，睹鸟兽之文，与地之宜。近取诸身，远取诸物，以通神明之德，以类万物之情。”皆《易系》之文也。今观法于天，则北极至尊，四星妃后。北极，北辰也。轩辕四星，女主之象也。察法于地，则昆山象夫，卑泽象妻。昆犹高也。《易》《艮》下《兑》上为《咸》。《艮》为山，夫象也。《兑》为泽，妻象也。《咸》，感也。山泽通气，夫妇之相感也。睹鸟兽之文，鸟则雄者鸣鸲，雌能顺服；兽则牡为唱导，牝乃相从。近取诸身，则干为人首，坤为人腹。《易·说卦》之文也。远取诸物，则木实属天，根荄属地。荄音该。阳尊阴卑，盖乃天性。且《诗》初篇实首《关雎》；《礼始冠》、《婚》，先正夫妇。《仪礼士冠礼》为始，《士婚礼》次之。天地《六经》，其旨一揆。宜改尚主之制，以称乾坤之性。遵法尧、汤，式是周、孔。式，法也。合之天地而不谬，质之鬼神而不疑。人事如此，则嘉瑞降天，吉符出地，五韪咸备，各以其叙矣。韪，是也。《史记》曰：“休征：曰肃，时雨若；曰乂，时旸若；曰哲，时燠若；曰谋，时寒若；曰圣，时风若。”五是来备，各以其叙也。

	 

	昔者圣人建天地之中而谓之礼，礼者，所以兴福祥之本，而止祸乱之源也。人能枉欲从礼者，则福归之；顺情废礼者，则祸归之。推祸福之所应，知兴废之所由来也。众礼之中，婚礼为首。故天子娶十二，天之数也；诸侯以下各有等差，事之降也。《白武通》曰：“天子娶十二，法天，则有十二月，百物毕生也。”又曰“诸侯娶九女”也。阳性纯而能施，阴体顺而能化，以礼济乐，节宣其气。《左传》曰，昔晋侯有疾，医和视之，曰：“疾不可为也。是为近女室，疾如蛊，非鬼非食，惑以丧志。”公曰：“女不可近乎？”对曰：“节之。先王之乐，所以节百事也。天有六气，过则为灾。”于是乎节宣其气也。故能丰子孙之祥，致老寿之福。及三代之季，淫而无节。瑶台、倾宫，陈妾数百。《列女传》曰，夏桀为琁室、瑶台，以临云雨，纣为倾宫。解见《桓帝纪》也。阳竭于上，阴隔于下。故周公之戒曰：“不知稼穑之艰难，不闻小人之劳，惟耽乐之从，时亦罔或克寿。”是其明戒。事见《尚书无逸篇》，其词与此微有不同也。后世之人，好福不务其本，恶祸不易其轨。传曰：“截趾适履，孰云其愚？何与斯人，追欲丧躯？”诚可痛也。适犹从也。言丧身之愚，甚于截趾也。臣窃闻后宫采女五六千人，从官侍使复在其外。冬夏衣服，朝夕禀粮，耗费缣帛，空竭府藏，征调增倍，十而税一，空赋不辜之民，以供无用之女，百姓穷困于外，阴阳隔塞于内。故感动和气，灾异屡臻。臣愚以为诸非礼聘未曾幸御者，一皆遣出，使成妃合。一曰通怨旷，和阴阳。二曰省财用，实府藏。三曰修礼制，绥眉寿。四曰配阳施，祈螽斯。螽斯，蚣蝑也，其性不妒，故能子孙众多。《诗》曰：“螽斯羽，诜诜兮。宜尔子孙，振振兮。”五曰宽役赋，安黎民。此诚国家之弘利，天人之大福也。

	 

	夫寒热晦明，所以为岁；尊卑奢俭，所以为礼：故以晦明寒暑之气，尊卑侈约之礼为其节也。曰：“天地节而四时成。”《节卦彖辞文》也。《春秋传》曰：“唯器与名不可以假人。”杜预注《左氏》云：“器谓车服，名谓爵号。”《孝经》曰：“安上治民，莫善于礼。”礼者，尊卑之差，上下之制也。昔季氏八佾舞于庭，非有伤害困于人物，而孔子犹曰“是可忍也，孰不可忍”。《洪范》曰：“惟辟作威，惟辟作福，惟辟玉食。”凡此三者，君所独行而臣不得同也。今臣僭君服，下食上珍，所谓害于而家，凶于而国者也。宜略依古礼尊卑之差，及董仲舒制度之别，《前书》董仲舒曰：“王者正法度之宜，别上下之序，以防欲也。”严督有司，必行其命。此则禁乱善俗足用之要。奏闻，即弃官去。

	 

	后遭党锢，隐于海上，又南遁汉滨，积十余年，以著述为事，遂称为硕儒。党禁解，五府并辟，司空袁逢举有道，不应。及逢卒，爽制服三年，当世往往化以为俗。时人多不行妻服，虽在亲忧犹有吊问丧疾者，又私谥其君父及诸名士，爽皆引据大义，正之经典，虽不悉变，亦颇有改。丧服曰：“夫为妻齐缞杖期。”《礼记》曰：“曾子问：‘三年之丧吊乎？’孔子曰：‘礼以饰情。三年之丧而吊哭，不亦虚乎！’”

	 

	后公车征为大将军何进从事中郎。进恐其不至，迎荐为侍中，及进败而诏命中绝。献帝即立，董卓辅政，复征之。爽欲遁命，吏持之急，不得去，因复就拜平原相。行至宛陵，复追为光禄勋。视事三日，进拜司空。爽自被征命及登台司，九十五日。因从迁都长安。

	 

	爽见董卓忍暴滋甚，必危社稷，其所辟举皆取才略之士，将共图之，亦与司徒王允及卓长史何颙等为内谋。会病薨，年六十三。

	 

	著《礼》、《易传》、《诗传》、《尚书正经》、《春秋条例》，又集汉事成败可为鉴戒者，谓之《汉语》。又作《公羊问》及《辩谶》，并它所论叙，题为《新书》。凡百余篇，今多所亡缺。

	 

	兄子悦、彧并知名。彧自有传。

	 

	论曰：荀爽、郑玄、申屠蟠俱以儒行为处士，累征并谢病不诣。及董卓当朝，复备礼召之。蟠、玄竟不屈以全其高。爽已黄发矣，独至焉，未十旬而取卿相。意者疑其乖趣舍，余窃商其情，以为出处君子之大致也，平运则弘道以求志，陵夷则濡迹以匡时。濡迹，解见《崔骃传》。荀公之急急自励，其濡迹乎？不然，何为违贞吉而履虎尾焉？《易·履卦》曰：“履道坦坦，幽人贞吉。”又曰：“履虎尾，不咥人亨。”王辅嗣注云：“履虎尾者，言其危也。”观其逊言迁都之议，以救杨、黄之祸。杨彪、黄琬也。及后潜图董氏，几振国命，所谓“大直若屈”，道固逶迤也。《老子》云：“大直若屈，大巧若拙。”逶迤，曲也。

	 

	悦字仲豫，俭之子也。俭早卒。悦年十二，能说《春秋》。家贫无书，每之人闲，所见篇牍，一览多能诵记。性沉静，美姿容，尤好著述。灵帝时阉官用权，士多退身穷处，悦乃托疾隐居，时人莫之识，虽从弟彧特称敬焉。初辟镇东将军曹操府，迁黄门侍郎。献帝颇好文学，悦与彧及少府孔融侍讲禁中，旦夕谈论。累迁秘书监、侍中。

	 

	时政移曹氏，天子恭己而已。悦志在献替，而谋无所用，乃作《申鉴》五篇。其所论辩，通见政体，既成而奏之。其大略曰：

	 

	夫道之本，仁义而已矣。《易》曰：“立人之道曰仁与义。”五典以经之，群籍以纬之，咏之歌之，弦之舞之，前监既明，后复申之。故古之圣王，其于仁义也，申重而已。

	 

	致政之术，先屏四患，乃崇五政。

	 

	一曰伪，二曰私，三曰放，四曰奢。伪乱俗，私坏法，放越轨，奢败制。四者不除，则政末由行矣。夫俗乱则道荒，虽天地不得保其性矣；法坏则世倾，虽人主不得守其度矣；轨越则礼亡，虽圣人不得全其道矣；制败则欲肆，虽四表不得充其求矣。肆，放也。是谓四患。

	 

	兴农桑以养其生，审好恶以正其俗，宣文教以章其化，立武备以秉其威，明赏罚以统其法。是谓五政。

	 

	人不畏死，不可惧以罪。人不乐生，不可劝以善。虽使契布五教，皋陶作士，政不行焉。《尚书》舜谓契曰：“汝作司徒，敬敷五教在宽。”谓皋陶曰：“汝作士，明于五刑。”故在上者先丰人财以定其志，帝耕籍田，后桑蚕宫，籍田事，解见《明纪》。《礼记》曰：“季春之月，后妃斋戒，亲东向桑，以劝蚕事。”古者天子诸侯必有公桑蚕室，近川而为之，宫仞有三尺也。国无游人，野无荒业，财不贾用，言自足也。力不妄加，以周人事。是谓养生。周，给也。

	 

	君子之所以动天地，应神明，正万物而成王化者，必乎真定而已。故在上者审定好丑焉。善恶要乎功罪，毁誉效于准验。听言责事，举名察实，无惑诈伪，以荡众心。故事无不核，物无不切，善无不显，恶无不章，俗无奸怪，民无淫风。百姓上下睹利害之存乎己也，故肃恭其心，慎修其行，内不回惑，外无异望，则民志平矣。是谓正俗。

	 

	君子以情用，小人以刑用。荣辱者，赏罚之精华也。故礼教荣辱，以加君子，化其情也；桎梏鞭扑，以加小人，化其刑也。君子不犯辱，况于刑乎！小人不忌刑，况于辱乎！若教化之废，推中人而坠于小人之域；教化之行，引中人而纳于君子之涂。是谓章化。章，明也。小人之情，缓则骄，骄则恣，恣则怨，怨则叛，危则谋乱，安则思欲，非威强无以惩之。故在上者，必有武备，以戒不虞，以遏寇虐。安居则寄之内政，有事则用之军旅。《国语》齐桓公问管仲曰：“国安可乎？”管仲曰：“未可。君若正卒伍，修甲兵，则大国亦将修之，小国设备，可作内政而寄军令焉。”注云：“政，国政也。言修国政而寄军令，邻国不知。”是谓秉威。

	 

	赏罚，政之柄也。《韩子》曰：“二柄者，刑、德也。杀戮之谓刑，庆赏之谓德。”明赏必罚，审信慎令，赏以劝善，罚以惩恶。人主不妄赏，非徒爱其财也，赏妄行则善不劝矣。不妄罚，非矜其人也，罚妄行则恶不惩矣。赏不劝谓之止善，罚不惩谓之纵恶。在上者能不止下为善，不纵下为恶，则国法立矣。是谓统法。

	 

	四患既蠲，五政又立，行之以诚，守之以固，简而不怠，疏而不失，无为为之，使自施之，无事事之，使自交之。《老子》曰：“为无为，事无事。”又曰“故德交归”也。不肃而成，不严而化，垂拱揖让，而海内平矣。是谓为政之方。

	 

	又言：

	 

	尚主之制非古。厘降二女，陶唐之典。归妹元吉，帝乙之训。王姬归齐，宗周之礼。以阴乘阳违天，以妇陵夫违人。违天不祥，违人不义。又古者天子诸侯有事，必告于庙。朝有二史，左史记言，右史书事。《礼记》曰“天子朝日于东门之外，听朔于南门之外，闰月则阖门左扉，立于其中，动则左史书之，言则右史书之”也。事为《春秋》，言为《尚书》。君举必记，善恶成败，无不存焉。下及士庶，苟有茂异，咸在载籍。或欲显而不得，或欲隐而名章。得失一朝，而荣辱千载。善人劝焉，淫人惧焉。淫，过也。《左氏传》曰“或求名而不得，或欲盖而名章，书齐豹盗三叛人名，以惩不义”也。宜于今者备置史官，掌其典文，纪其行事。每于岁尽，举之尚书。以助赏罚，以弘法教。

	 

	帝览而善之。

	 

	帝好典籍，常以班固《汉书》文繁难省，乃令悦依《左氏传》体以为《汉纪》三十篇，诏尚书给笔札。辞约事详，论辨多美。其序之曰：“昔在上圣，惟建皇极，经纬天地，观象立法，乃作书契，以通宇宙，扬于王庭，厥用大焉。先王光演大业，肆于时夏。《诗周颂》曰：“我求懿德，肆于时夏。”郑玄注曰：“懿，美也。肆，陈也。我，武王也。求美德之士而任用之，故陈于是夏而歌之也。”亦惟厥后，永世作典。夫立典有五志焉：一曰达道义，二曰章法式，三曰通古今，四曰著功勋，五曰表贤能。于是天人之际，事物之宜，粲然显著，罔不备矣。世济其轨，不陨其业。济，成也。损益盈虚，与时消息。臧否不同，其揆一也。汉四百有六载，拨乱反正，统武兴文，永惟祖宗之洪业，思光启乎万嗣。圣上穆然，惟文之恤，瞻前顾后，是绍是继，阐崇大猷，命立国典。于是缀叙旧书，以述《汉纪》。中兴以前，明主贤臣得失之轨，亦足以观矣。”

	 

	又著《崇德》、《正论》及诸论数十篇。年六十二，建安十四年卒。

	 

	韩韶字仲黄，颍川舞阳人也。少仕郡，辟司徒府。时太山贼公孙举伪号历年，守令不能破散，多为坐法。尚书选三府掾能理剧者，乃以韶为赢长。赢，县，故城在今兖州博城县东北。贼闻其贤，相戒不入赢境。余县多被寇盗，废耕桑，其流入县界求索衣粮者甚众。韶愍其饥困，乃开仓赈之，所禀赡万余户。主者争谓不可。韶曰：“长活沟壑之人，而以此伏罪，含笑入地矣。”太守素知韶名德，竟无所坐。以病卒官。同郡李膺、陈寔、杜密、荀淑等为立碑颂焉。

	 

	子融，字元长。少能辩理而不为章句学。声名甚盛，五府并辟。献帝初，至太仆。年七十卒。

	 

	钟皓字季明，颍川长社人也。为郡著姓，世善刑律。皓少以笃行称，公府连辟，为二兄未仕，避隐密山，密县山也。以诗律教授门徒千余人。同郡陈寔，年不及皓，皓引与为友。皓为郡功曹，会辟司徒府，临辞，太守问：“谁可代卿者？”皓曰：“明府欲必得其人，西门亭长陈寔可。”寔闻之，曰：“钟君似不察人，不知何独识我？”皓顷之自劾去。前后九辟公府，征为廷尉正、博士、林虑长，皆不就。时皓及荀淑并为士大夫所归慕。李膺常叹曰：“荀君清识难尚，钟君至德可师。”

	 

	皓兄子瑾母，膺之姑也。瑾好学慕古，有退让风，与膺同年，俱有声名。膺祖太尉修，常言：“瑾似我家性，邦有道不废，邦无道免于刑戮。”复以膺妹妻之。瑾辟州府，未尝屈志。膺谓之曰：“孟子以为‘人无是非之心，非人也’。《孟子》曰：“人无恻隐之心，非人也。无羞恶之心，非人也。无辞让之心，非人也。无是非之心，非人也。”弟何期不与孟轲同邪？”瑾常以膺言白皓。皓曰：“昔国武子好昭人过，以致怨本。国武子，齐大夫。齐庆克通于齐君之母，国武子知之而责庆克，夫人遂谮武子而逐之。事见《左传》。卒保身全家，尔道为贵。”其体训所安，多此类也。

	 

	年六十九，终于家。诸儒颂之曰：“林虑懿德，非礼不处。悦此诗书，弦琴乐古。五就州招，九应台辅。逡巡王命，卒岁容与。”

	 

	皓孙繇，建安中为司隶校尉。《海内先贤传》曰：“繇字元常，郡主簿迪之子也。”《魏志》曰：“举孝廉为尚书郎，辟三府为廷尉正、黄门侍郎。”

	 

	陈寔字仲弓，颍川许人也。出于单微。自为儿童，虽在戏弄，为等类所归。少作县吏，常给事厮役，后为都亭佐。而有志好学，坐立诵读。县令邓邵试与语，奇之，听受业太学。后令复召为吏，乃避隐阳城山中。时有杀人者，同县杨吏以疑寔，县遂逮系，考掠无实，而后得出。及为督邮，乃密托许令，礼召杨吏。远近闻者，咸叹服之。

	 

	家贫，复为郡西门亭长，寻转功曹。时中常侍侯览托太守高伦用吏，伦教署为文学掾。寔知非其人，怀檄请见。檄，板书。谓以高伦之教书之于檄而怀之者，惧泄事也。言曰：“此人不宜用，而侯常侍不可违。寔乞从外署，不足以尘明德。”伦从之。请从外署之举，不欲陷伦于请托也。于是乡论怪其非举，寔终无所言。伦后被征为尚书，郡中士大夫送至轮氏传舍。轮氏，县名，属颍川郡，今故高阳县是。伦谓众人言曰：“吾前为侯常侍用吏，陈君密持教还，而于外白署。比闻议者以此少之，此咎由故人畏惮强御，陈君可谓善则称君，过则称己者也。”寔固自引愆，闻者方叹息，由是天下服其德。

	 

	司空黄琼辟选理剧，补闻喜长，旬月，以期丧去官。复再迁除太丘长。太丘，县，属沛国，故城在今亳州永城县西北也。修德清静，百姓以安。邻县人户归附者，寔辄训导譬解，发遣各令还本司官行部。司官谓主司之官也。吏虑有讼者，白欲禁之。寔曰：“讼以求直，禁之理将何申？其勿有所拘。”司官闻而叹息曰：“陈君所言若是，岂有怨于人乎？”亦竟无讼者。以沛相赋敛违法，及解印绶去，吏人追思之。

	 

	及后逮捕党人，事亦连寔。余人多逃避求免，寔曰：“吾不就狱，众无所恃。”乃请囚焉。遇赦得出。灵帝初，大将军窦武辟以为掾属。时中常侍张让权倾天下。让父死，归葬颍川，虽一郡毕至，而名士无往者，让甚耻之，寔乃独吊焉。乃后复诛党人，让感寔，故多所全宥。

	 

	寔在乡闾，平心率物。其有争讼，辄求判正，晓譬曲直，退无怨者。至乃叹曰：“宁为刑罚所加，不为陈君所短。”时岁荒民俭，有盗夜入其室，止于梁上。寔阴见，乃起自整拂，呼命子孙，正色训之曰：“夫人不可不自勉。不善之人未必本恶，习以性成，遂至于此。梁上君子者是矣！”盗大惊，自投于地，稽颡归罪。寔徐譬之曰：“视君状貌，不似恶人，宜深克己反善。然此当由贫困。”令遗绢二匹。自是一县无复盗窃。

	 

	太尉杨赐、司徒陈耽，每拜公卿，群僚毕贺，赐等常叹寔大位未登，愧于先之。及党禁始解，大将军何进、司徒袁隗遣人敦寔，敦，劝也。欲特表以不次之位。寔乃谢使者曰：“寔久绝人事，饰巾待终而已。”时三公每缺，议者归之，累见征命，遂不起，闭门悬车，栖迟养老。中平四年，年八十四，卒于家。何进遣使吊祭，海内赴者三万余人，制衰麻者以百数。共刊石立碑，谥为文范先生。《先贤行状》曰：“将军何进遣官属吊祠为谥。”

	 

	有六子，纪、谌最贤。

	 

	纪字元方，亦以至德称。兄弟孝养，闺门廱和，后进之士皆推慕其风。及遭党锢，发愤著书数万言，号曰《陈子》。党禁解，四府并命，无所屈就。遭父忧，每哀至，辄欧血绝气，虽衰服已除，而积毁消瘠，殆将灭性。豫州刺史嘉其至行，表上尚书，图象百城，以厉风俗。董卓入洛阳，乃使就家拜五官中郎将，不得已，到京师，迁侍中。出为平原相，往谒卓，时欲徙都长安。乃谓纪曰：“三辅平敞，四面险固，土地肥美，号为陆海。《前书》曰，东方朔曰：“三辅之地，南有江、淮，北有河、渭，汧、陇以东，商、洛以西，厥壤肥饶，此所谓天府陆海之地。”今关东兵起，恐洛阳不可久居。长安犹有宫室，今欲西迁何如？”纪曰：“天下有道，守在四夷。《左传》曰，楚沈尹戍曰“古者天子守在四夷。天子卑，守在诸侯”也。宜修德政，以怀不附。迁移至尊，诚计之末者。愚以公宜事委公卿，专精外任。其有违命，则威之以武。今关东兵起，民不堪命。若谦远朝政，率师讨伐，则涂炭之民，庶几可全。若欲徙万乘以自安，将有累卵之危，峥嵘之险也。”累卵，解见《皇后纪》。峥音士耕反。卓意甚忤，而敬纪名行，无所复言。时议欲以为司徒，纪见祸乱方作，不复辨严，严读曰装也。即时之郡。玺书追拜太仆，又征为尚书令。建安初，袁绍为太尉，让于纪；纪不受，拜大鸿胪。年七十一，卒于官。

	 

	子群，为魏司空。群字长文。《魏志》曰“鲁国孔融才高倨傲，年在群、纪之闲，先与纪友，后与群交，更为纪拜，由是显名”也。天下以为公惭卿，卿惭长。

	 

	弟谌，字季方。与纪齐德同行，父子并著高名，时号三君。每宰府辟召，常同时旌命，羔雁成群，古者诸侯朝天子，卿执羔，大夫执雁，士执雉。成群言众多也。当世者靡不荣之。谌早终。《先贤行状》曰：“豫州百城，皆图书寔、纪、谌形像焉。”

	 

	论曰：汉自中世以下，阉竖擅恣，故俗遂以遁身矫洁放言为高。放肆其言，不拘节制也。《论语》曰：“隐居放言。”士有不谈此者，则芸夫牧竖已叫呼之矣。叫呼，讥笑之也。芸，除草也。故时政弥惛，而其风愈往。唯陈先生进退之节，必可度也。据于德故物不犯，安于仁故不离群，行成乎身而道训天下，故凶邪不能以权夺，王公不能以贵骄，所以声教废于上，而风俗清乎下也。

	 

	赞曰：二李师淑，陈君友皓。韩韶就吏，赢寇怀道。太丘奥广，模我彝伦。曾是渊轨，薄夫以淳。曾之言则也。庆基既启，有蔚颍滨，二方承则，八慈继尘。二方，元方、季方也。荀淑八子，皆以慈为字，见《荀氏家传》也。