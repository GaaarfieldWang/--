樊宏字靡卿，南阳湖阳人也，世祖之舅。其先周仲山甫，封于樊，因而氏焉，樊，今襄州安养县也。为乡里著姓。父重，字君云，世善农稼，好货殖。重性温厚，有法度，三世共财，子孙朝夕礼敬，常若公家。其营理产业，物无所弃，课役童隶，各得其宜，故能上下戮力，财利岁倍，至乃开广田土三百余顷。其所起庐舍，皆有重堂高阁，陂渠灌注。郦元《水经注》曰：“朝水支分，东北为樊氏陂，东西十里，南北五里，亦谓之凡亭。陂东樊氏故宅，樊氏既灭，庾氏取其陂，故喭曰：‘陂汪汪，下田良，樊氏失业庾氏昌。’”其陂至今犹名为樊陂，在今邓州新野县之西南也。又池鱼牧畜，有求必给。尝欲作器物，先种梓漆，时人嗤之，然积以岁月，皆得其用，向之笑者咸求假焉。赀至巨万，而赈赡宗族，恩加乡闾。外孙何氏兄弟争财，重耻之，以田二顷解其忿讼。县中称美，推为三老。年八十余终。其素所假贷人闲数百万，遗令焚削文契。责家闻者皆惭，争往偿之，责音侧界反。诸子从来，竟不肯受。

	 

	宏少有志行。王莽末，义兵起，刘伯升与族兄赐俱将兵攻湖阳，城守不下。赐女弟为宏妻，湖阳由是收系宏妻子，令出譬伯升，宏因留不反。湖阳军帅欲杀其妻子，长吏以下共相谓曰：“樊重子父，礼义恩德行于乡里，虽有罪，且当在后。”会汉兵日盛，湖阳惶急，未敢杀之，遂得免脱。更始立，欲以宏为将，宏叩头辞曰：“书生不习兵事。”竟得免归，与宗家亲属作营堑自守，老弱归之者千余家。时赤眉贼掠唐子乡，多所残杀，欲前攻宏营，宏遣人持牛酒米谷，劳遗赤眉。赤眉长老先闻宏仁厚，皆称曰：“樊君素善，且今见待如此，何心攻之。”引兵而去，遂免寇难。

	 

	世祖即位，拜光禄大夫，位特进，次三公。建武五年，封长罗侯。长罗，县名，属陈留郡，故城在今滑州匡城县东北。十三年，封弟丹为射阳侯，在射水之阳。《水经注》曰：“沘水西南流，射水注之，水出射城北。建武十三年，封樊重少子丹为射阳侯，即其国也。”案临淮郡别有射阳县，疑远，非此地也。兄子寻玄乡侯，族兄忠更父侯。十五年，定封宏寿张侯。十八年，帝南祠章陵，过湖阳，祠重墓，追爵谥为寿张敬侯，立庙于湖阳。车驾每南巡，常幸其墓，赏赐大会。

	 

	宏为人谦柔畏慎，不求苟进。常戒其子曰：“富贵盈溢，未有能终者。吾非不喜荣埶也，天道恶满而好谦，前世贵戚皆明戒也。《易》曰“天道亏盈而益谦，人道恶盈而好谦”也。保身全己，岂不乐哉！”每当朝会，辄迎期先到，俯伏待事，时至乃起。帝闻之，常来驺骑临朝乃告，勿令豫到。宏所上便宜及言得失，辄手自书写，毁削草本。公朝访逮，不敢众对。宗族染其化，未尝犯法。帝甚重之。及病困，车驾临视，留宿，问其所欲言。宏顿首自陈：“无功享食大国，诚恐子孙不能保全厚恩，令臣魂神惭负黄泉，愿还寿张，食小乡亭。”帝悲伤其言，而竟不许。

	 

	二十七年，卒。遗来薄葬，一无所用，以为棺柩一臧，不宜复见，如有腐败，伤孝子之心，使与夫人同坟异臧。帝善其令，以书示百官，因曰：“今不顺寿张侯意，无以彰其德。且吾万岁之后，欲以为式。”赙钱千万，布万匹，谥为恭侯，赠以印绶，车驾亲送葬。子鲦嗣。帝悼宏不已，复封少子茂为平望侯。平望，县，属北海郡，故城在今青州北海县西北，俗名平望台也。樊氏侯者凡五国。明年，赐鲦弟鲔及从昆弟七人合钱五千万。

	 

	论曰：昔楚顷襄王问阳陵君曰：“君子之富何如？”对曰：“假人不德不责，食人不使不役，亲戚爱之，众人善之。”假贷人者不自以为德，不责其报也。食善人者不使役之，故众人称善也。《说苑》曰楚王问庄辛之言也。若乃樊重之折契止讼，其庶几君子之富乎！分地以用天道，实廪以崇礼节，《管子》曰：“仓廪实而知礼节。”取诸理化，则亦可以施于政也。与夫爱而畏者，何殊闲哉！《左传》曰：“是以其人畏而爱之，何殊闲哉！”言不异也。闲音古苋反。

	 

	鲦字长鱼，谨约有父风。事后母至孝，及母卒，哀思过礼，毁病不自支，世祖常遣中黄门朝暮送饘粥。饘，糜也。服阕，就侍中丁恭受《公羊严氏春秋》。严彭祖也。建武中，禁网尚阔，诸王既长，各招引宾客，以鲦外戚，争遣致之，而鲦清静自保，无所交结。及沛王辅事发，贵戚子弟多见收捕，鲦以不豫得免。帝崩，鲦为复土校尉。复土校尉主葬事，复土于圹也。

	 

	永平元年，拜长水校尉，与公卿杂定郊祠礼仪，以谶记正《五经》异说。北海周泽、琅邪承宫并海内大儒，鲦皆以为师友而致之于朝。上言郡国举孝廉，率取年少能报恩者，耆宿大贤多见废弃，宜来郡国简用良俊。又议刑辟宜须秋月，以顺时气。显宗并从之。二年，以寿张国益东平王，徙封鲦燕侯。燕，县名，属东郡。其后广陵王荆有罪，帝以至亲悼伤之，诏鲦与羽林监南阳任隗杂理其狱。事竟，奏请诛荆。引见宣明殿，帝怒曰：“诸卿以我弟故，欲诛之，即我子，卿等敢尔邪！”鲦仰而对曰：“天下高帝天下，非陛下之天下也。《春秋》之义，‘君亲无将，将而诛焉’。《公羊传》之文也。将者，将为弑逆之事也。是以周公诛弟，季友鸩兄，经传大之。周公之弟管、蔡二叔，流言于国，云周公摄政将不利于成王，故周公诛之。《左传》曰：“周公杀管叔而｛杀/木｝蔡叔，夫岂不爱，王室故也。”杜预注曰“｛杀/木｝，放也。”又曰，鲁庄公有疾，叔牙欲立庆父为后，牙弟季友欲立公子般，友遂鸩叔牙杀之。《公羊传》曰：“季子杀母兄，何善尔？诛不得避兄，君臣之义也。”上｛杀/木｝音萨。臣等以荆属托母弟，陛下留圣心，加恻隐，故敢请耳。如令陛下子，臣等专诛而已。”专谓不请也。帝叹息良久。鲦益以此知名。其后弟鲔为子赏求楚王英女敬乡公主，鲦闻而止之，曰：“建武时，吾家并受荣宠，一宗五侯。谓宏封长罗侯，弟丹射阳侯，兄子寻玄乡侯，族兄忠更公侯，宏又封寿张侯也。时特进一言，女可以配王，男可以尚主，宏为特进。但以贵宠过盛，即为祸患，故不为也。且尔一子，柰何弃之于楚乎？”鲔不从。

	 

	十年，鲦卒，赗赠甚厚，谥曰哀侯。帝遣小黄门张音问所遗言。先是河南县亡失官钱，典负者典谓主典，负谓久负。坐死及罪徙者甚众，遂委责于人，以偿其秏。乡部吏司因此为奸，鲦常疾之。又野王岁献甘醪、膏饧，醪，醇酒，汁滓相将也。每辄扰人，吏以为利。鲦并欲奏罢之，疾病未及得上。音归，具以闻，帝览之而悲叹，来二郡并令从之。

	 

	长子汜嗣，以次子郴、梵为郎。其后楚事发觉，帝追念鲦谨恪，又闻其止鲔婚事，故其诸子得不坐焉。

	 

	梵字文高，为郎二十余年，三署服其重慎。三署解见《和帝纪》也。悉推财物二千余万与孤兄子，官至大鸿胪。

	 

	汜卒，子时嗣。时卒，子建嗣。建卒，无子，国绝。永宁元年，邓太后复封建弟盼。盼卒，子尚嗣。

	 

	初，鲦删定《公羊严氏春秋》章句，世号“樊侯学”，教授门徒前后三千余人。弟子颍川李修、九江夏勤，皆为三公。勤字伯宗，为京、宛二县令，零陵太守，所在有理能称。安帝时，位至司徒。

	 

	准字幼陵，宏之族曾孙也。“准”或作“准”。父瑞，好黄老言，清静少欲。准少励志行，修儒术，以先父产业数百万让孤兄子。永元十五年，和帝幸南阳，准为郡功曹，召见，帝器之，拜郎中，从车驾还宫，特补尚书郎。邓太后临朝，儒学陵替，准乃上疏曰：

	 

	臣闻贾谊有言，“人君不可以不学。”故虽大舜圣德，孳孳为善；《孟子》曰：“鸡鸣而起，孜孜为善者，舜之徒。”成王贤主，崇明师傅。《尚书》曰“召公为保，周公为师，相成王为左右”也。及光武皇帝受命中兴，群雄崩扰，旌旗乱野，东西诛战，不遑启处，然犹投戈讲蓺，息马论道。至孝明皇帝，兼天地之姿，用日月之明，庶政万机，无不简心，而垂情古典，游意经蓺，每飨射礼毕，正坐自讲，诸儒并听，四方欣欣。虽阙里之化，矍相之事，诚不足言。孔子，阙里人也。《礼记》云，孔子射于矍相之圃，盖观者如堵墙也。又多征名儒，以充礼官，如沛国赵孝、琅邪承宫等，或安车结驷，告归乡里；安车，坐乘之车也。告归谓休假归也。或丰衣博带，从见宗庙。其余以经术见优者，布在廊庙。故朝多皤皤之良，华首之老。皤皤，白首貌也，音步河反。《书》曰：“皤皤良士。”华首谓白首也。每宴会，则论难衎衎，共求政化。衎衎，和乐貌也。详览群言，响如振玉。《孟子》曰“金声而玉振”也。朝者进而思政，罢者退而备问。小大随化，雍雍可嘉。朝门羽林介胄之士，悉通《孝经》。博士议郎，一人开门，徒众百数。开门谓开一家之说。化自圣躬，流及蛮荒，匈奴遣伊秩訾王大车且渠来入就学。八方肃清，上下无事。是以议者每称盛时，咸言永平。

	 

	今学者盖少，远方尤甚。博士倚席不讲，儒者竞论浮丽，忘謇謇之忠，习諓諓之辞。諓諓，谄言也，音践。《前书》曰“昔秦穆公说諓諓之言也。”文吏则去法律而学诋欺，诋亦欺也。锐锥刀之锋，断刑辟之重，德陋俗薄，以致苛刻。《左传》曰，郑人铸刑书，叔向使贻子产书曰：“今子相郑，立谤政，铸刑书，人知争端矣。将弃礼而征于书，锥刀之末，将尽争之，郑其败乎！”杜预注云：“锥刀喻小事也。”昔孝文窦后性好黄老，而清静之化流景武之闲。臣愚以为宜下明诏，博求幽隐，发扬岩穴，宠进儒雅，有如孝、宫者，征诣公车，以俟圣上讲习之期。公卿各举明经及旧儒子孙，进其爵位，使缵其业。复召郡国书佐，使读律令。如此，则延颈者日有所见，倾耳者月有所闻。伏愿陛下推述先帝进业之道。《周易》曰：“君子进德修业。”

	 

	太后深纳其言，是后屡举方正、敦朴、仁贤之士。

	 

	准再迁御史中丞。永初之初，连年水旱灾异，郡国多被饥困，准上疏曰：

	 

	臣闻传曰：“饥而不损兹曰太，厥灾水。”《洪范五行传》之文也。言下人饥馑，君上不能损减，谓之为太。太犹甚也。《春秋谷梁传》曰：“五谷不登，谓之大侵。大侵之礼，百官备而不制，官职备列，不造作也。群神祷而不祠。”祷请而已，无祭祀也。由是言之，调和阴阳，寔在俭节。朝廷虽劳心元元，事从省约，而在职之吏，尚未奉承。夫建化致理，由近及远，故《诗》曰“京师翼翼，四方是则”。《韩诗》之文也。翼翼然，盛也。今可先令太官、尚方、考功、上林池籞诸官，实减无事之物，《前书·百官表》曰，少府掌山海池泽之税，属官有太官、考工、尚方、上林中十池监也。太官掌御膳饮食，考工主作器械，尚方主作刀剑器物。籞者，于池苑中以竹绵联之为禁籞也。实减谓实覆其数减之也。五府调省中都官吏京师作者。五府谓太傅、太尉、司徒、司空、大将军也。调，征发也。省，减也。中都官吏，在京师之官吏也。作谓营作者也。如此，则化及四方，人劳省息。

	 

	伏见被灾之郡，百姓凋残，恐非赈给所能胜赡，虽有其名，终无其实。可依征和元年故事，武帝征和元年诏曰：“当今务在禁苛暴，止擅赋，力本农桑，无乏武备而已。”遣使持节慰安。尤困乏者，徙置荆、扬孰郡，既省转运之费，且令百姓各安其所。今虽有西屯之役，宜先东州之急。时先零羌断陇道，大为寇害，遣车骑将车邓骘、征西校尉任尚讨之，故曰“西屯役”也。东州谓冀、兖州，时又遣光禄大夫樊准、吕仓分冀兖二州廪贷流人也。如遣使者与二千石随事消息，悉留富人守其旧土，转尤贫者过所衣食，诚父母之计也。衣音于既反，食音饲。愿以臣言下公卿平议。

	 

	太后从之，悉以公田赋与贫人。即擢准与议郎吕仓并守光禄大夫，准使冀州，仓使兖州。准到部，开仓禀食，禀，给。慰安生业，流人咸得苏息。还，拜钜鹿太守。时饥荒之余，人庶流迸，家户且尽，准课督农桑，广施方略，期年闲，谷粟丰贱数十倍。而赵、魏之郊数为羌所钞暴，准外御寇虏，内抚百姓，郡境以安。

	 

	五年，转河内太守。时羌复屡入郡界，准辄将兵讨逐，修理坞壁，《说文》曰：“坞，小障也。”威名大行。视事三年，以疾征，三转为尚书令，明习故事，遂见任用。元初三年，代周畅为光禄勋。五年，卒于官。

	 

	阴识字次伯，南阳新野人也，光烈皇后之前母兄也。其先出自管仲，管仲七世孙修，自齐适楚，为阴大夫，因而氏焉。秦汉之际，始家新野。

	 

	及刘伯升起义兵，识时游学长安，闻之，委业而归，率子弟、宗族、宾客千余人往诣伯升。伯升乃以识为校尉。更始元年，迁偏将军，从攻宛，别降新野、淯阳、杜衍、冠军、湖阳。五县并属南阳郡也。二年，更始封识阴德侯，行大将军事。

	 

	建武元年，光武遣使迎阴贵人于新野，并征识。识随贵人至，以为骑都尉，更封阴乡侯。二年，以征伐军功增封，识叩头让曰：“天下初定，将帅有功者众，臣托属掖廷，仍加爵邑，不可以示天下。”帝甚美之，以为关都尉，镇函谷。迁侍中，以母忧辞归。十五年，定封原鹿侯。原鹿，县，属汝南郡。俗本“鹿”作“庆”者误。及显宗立为皇太子，以识守执金吾，辅导东宫。帝每巡郡国，识常留镇守京师，委以禁兵。入虽极言正议，及与宾客语，未尝及国事。帝敬重之，常指识以来戒贵戚，激厉左右焉。识所用掾史皆简贤者，如虞廷、傅宽、薛愔等，多至公卿校尉。

	 

	显宗即位，拜为执金吾，位特进。永平二年，卒，赠以本官印绶，谥曰贞侯。

	 

	子躬嗣。躬卒，子璜嗣。永初七年，为奴所杀，无子，国绝。永宁元年，邓太后以璜弟淑绍封。淑卒，子鲔嗣。

	 

	躬弟子纲女为和帝皇后，封纲吴房侯，位特进，三子轶、辅、敞，皆黄门侍郎。后坐巫蛊事废，纲自杀，辅下狱死，轶、敞徙日南。识弟兴。

	 

	兴字君陵，光烈皇后母弟也，为人有膂力。建武二年，为黄门侍郎，守期门仆射，典将武骑，从征伐，平定郡国。兴每从出入，常操持小盖，障翳风雨，躬履涂泥，率先期门。光武所幸之处，辄先入清宫，甚见亲信。虽好施接宾，然门无侠客。与同郡张宗、上谷鲜于裒不相好，知其有用，犹称所长而达之；友人张汜、杜禽与兴厚善，以为华而少实，但私之以财，终不为言：是以世称其忠平。第宅苟完，裁蔽风雨。

	 

	九年，迁侍中，赐爵关内侯。帝后召兴，欲封之，置印绶于前，兴固让曰：“臣未有先登陷阵之功，而一家数人并蒙爵土，令天下觖望，诚为盈溢。觖音羌志反。《前书音义》曰：“觖犹冀也。一音决，犹望之也。”臣蒙陛下、贵人恩泽至厚，富贵已极，不可复加，至诚不愿。”帝嘉兴之让，不夺其志。贵人问其故，兴曰：“贵人不读书记邪？‘亢龙有悔。’《易·干卦·上九爻》曰：“亢龙有悔，穷之灾也。”亢，极也，龙以喻君。言居上体之极，则有悔吝之灾也。夫外戚家苦不知谦退，嫁女欲配侯王，取妇眄睨公主，愚心实不安也。富贵有极，人当知足，夸奢益为观听所讥。”贵人感其言，深自降挹，卒不为宗亲求位。十九年，拜卫尉，亦辅导皇太子。明年夏，帝风眩疾甚，后以兴领侍中，受顾命于云台广室。《尚书》曰，成王将崩，命召公作《顾命》。孔安国注云：“临终之命曰顾命。”洛阳南宫有云台广德殿。会疾瘳，召见兴，欲以代吴汉为大司马。兴叩头流涕，固让曰：“臣不敢惜身，诚亏损圣德，不可苟冒。”至诚发中，感动左右，帝遂听之。

	 

	二十三年，卒，时年三十九。兴素与从兄嵩不相能，然敬其威重。兴疾病，帝亲临，问以政事及群臣能不。兴顿首曰：“臣愚不足以知之。然伏见议郎席广、谒者阴嵩，并经行明深，逾于公卿。”兴没后，帝思其言，遂擢广为光禄勋；嵩为中郎将，监羽林十余年，以谨来见幸。显宗即位，拜长乐卫尉，迁执金吾。

	 

	永平元年诏曰：“故侍中卫尉关内侯兴，典领禁兵，从平天下，当以军功显受封爵，又诸舅比例，应蒙恩泽，兴皆固让，安乎里巷。辅导朕躬，有周昌之直，《前书》曰，周昌，沛人也。为御史大夫。为人强力，敢直言极谏也。在家仁孝，有曾、闵之行，不幸早卒，朕甚伤之。贤者子孙，宜加优异。其以汝南之鲖阳封兴子庆为鲖阳侯，鲖阳故城在今豫州新蔡县北，在鲖水之阳也，音纣。庆弟博为濦强侯。”濦强，县，属汝南郡，在濦水之北。博弟员、丹并为郎，庆推田宅财物悉与员、丹。帝以庆义让，擢为黄门侍郎。庆卒，子琴嗣。建初五年，兴夫人卒，肃宗使五官中郎将持节即墓赐策，追谥兴曰翼侯。琴卒，子万全嗣。万全卒，子桂嗣。

	 

	兴弟就，嗣父封宣恩侯，后改封为新阳侯。新阳，县，属汝南郡，故城在今豫州真阳县西南。就善谈论，朝臣莫及，然性刚慠，不得众誉。显宗即位，以就为少府，位特进。就子丰尚郦邑公主。光武女也。公主娇妒，丰亦狷急。狷，疾也，音绢。永平二年，遂杀主，被诛，父母当坐，皆自杀，国除。帝以舅氏故，不极其刑。

	 

	阴氏侯者凡四人。初，阴氏世奉管仲之祀，谓为“相君”。宣帝时，阴子方者，至孝有仁恩，腊日晨炊而灶神形见，《杂五行书》曰：“灶神名禅，字子郭，衣黄衣，夜被发从灶中出，知其名呼之，可除凶恶。宜市猪肝泥灶，令妇孝。”子方再拜受庆。家有黄羊，因以祀之。自是已后，暴至巨富，田有七百余顷，舆马仆隶，比于邦君。子方常言“我子孙必将强大”，至识三世而遂繁昌，故后常以腊日祀灶，而荐黄羊焉。

	 

	赞曰：权族好倾，后门多毁。樊氏世笃，阴亦戒侈。恂恂苗胤，传龟袭紫。恂恂，恭顺貌也。公侯皆紫绶、金印、龟钮，见应劭《汉官仪》。