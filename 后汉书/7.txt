肃宗孝章皇帝讳炟，显宗第五子也。《谥法》曰：“温克令仪曰章。”伏侯《古今注》曰：“炟之字曰著，音丁达反。”母贾贵人。永平三年，立为皇太子。少宽容，好儒术，显宗器重之。

	 

	十八年八月壬子，即皇帝位，年十九。尊皇后曰皇太后。

	 

	壬戌，葬孝明皇帝于显节陵。《帝王纪》曰：“显节陵方三百步，高八丈。其地故富寿亭也，西北去洛阳三十七里。”

	 

	冬十月丁未，大赦天下。赐民爵，人二级，为父后及孝悌、力田人三级，脱无名数及流人欲占者人一级，爵过公乘得移与子若同产子；鳏、寡、孤、独、笃癃、贫不能自存者粟，人三斛。诏曰：“朕以眇身，托于王侯之上，统理万机，惧失厥中，兢兢业业，未知所济。深惟守文之主，必建师傅之官。《诗》不云乎：‘不愆不忘，率由旧章。’《诗·大雅》也。郑玄云：“愆，过也。率，循也。由，用也。言成王之令德，不过误，不违失，皆循用旧典文章，谓周公之礼法。”行太尉事节乡侯喜三世在位，为国元老；赵喜，光武时为太尉，明帝时行太尉事，故曰三代在位。元，长也。诗曰：“方叔元老。”司空融融，牟融。典职六年，勤劳不怠。其以喜为太傅，融为太尉，并录尚书事。武帝初以张子孺领尚书事。录尚书事由此始。‘三事大夫，莫肯夙夜’，小雅之所伤也。《诗·雨无正》之文也。三事，三公也。郑玄注云：“幽王在外，三公及诸侯随而行者，皆无复君臣之礼，不肯晨夜省王。”‘予违汝弼，汝无面从’，《尚书·益稷》之文也。孔安国注云：“我违道，汝当以义辅正我，无面从我。”股肱之正义也。群后百僚勉思厥职，各贡忠诚，以辅不逮。申敕四方，称朕意焉。”

	 

	十一月戊戌，蜀郡太守第五伦为司空。

	 

	诏征西将军耿秉屯酒泉。酒泉，今肃州县也。《前书》音义曰：“城下有泉，其味若酒，因名酒泉焉。”遣酒泉太守段彭救戊己校尉耿恭。

	 

	甲辰晦，日有食之。于是避正殿，寝兵，不听事五日。诏有司各上封事。

	 

	十二月癸巳，有司奏言：“孝明皇帝圣德淳茂，劬劳日昊，身御浣衣，日昊，日昳。《尚书》曰：“文王自朝至于日中昊，不遑暇食。”食无兼珍。泽臻四表，《尚书》曰：“光被四表。”远人慕化，僬侥、儋耳，款塞自至。款，扣。僬侥、儋耳解见《明纪》。克伐鬼方，开道西域，鬼方，远方。《易》曰：“高宗伐鬼方，三年克之。”威灵广被，无思不服。以烝庶为忧，不以天下为乐。备三雍之教，躬养老之礼。作登歌，正予乐，博贯六蓺，《周礼》保氏教之六蓺：一曰礼，二曰乐，三曰射，四曰驭，五曰书，六曰数。《前书·蓺文志》以《礼》、《乐》、《春秋》、《易》、《诗》、《书》为《六蓺》。博贯谓究极深幽耳。不舍昼夜。聪明渊塞，著在图谶。《河图》曰：“图出代，九天开明，受用嗣兴，十代以光。”又《括地象》曰：“十代礼乐，文雅并出。”谓明帝也。至德所感，通于神明。功烈光于四海，仁风行于千载。而深执谦谦，自称不德，无起寝庙，埽地而祭，除日祀之法，《春秋外传》曰：“日祭，月祀，时享。祖祢则日祭，高曾则月祀，三祧则时享。”今此除日祀之法，从时月之祭。省送终之礼，遂藏主于光烈皇后更衣别室。天下闻之，莫不凄怆。陛下至孝烝烝，奉顺圣德。臣愚以为更衣在中门之外，处所殊别，宜尊庙曰显宗，其四时禘祫，于光武之堂，闲祀悉还更衣，续汉书曰：“五年再殷祭，三年一祫，五年一禘。父为昭，南向；子为穆，北向。禘以夏四月，祫以冬十月。禘之为言谛，谛审昭穆尊卑之义。祫者，合也。冬十月五谷成，故骨肉合饮食于祖庙，谓之殷祭。四时正祭外，有五月尝麦，三伏立秋尝粢盛酎，十月尝稻等，谓之闲祀，即各于更衣之殿。更衣者，非正处也。园中有寝，有便殿。寝者，陵上正殿。便殿，寝侧之别殿，即更衣也。”共进《武德》之舞，如孝文皇帝祫祭高庙故事。”《前书》高庙奏《武德》、《文始》、《五行》之舞。制曰：“可。”

	 

	是岁，牛疫。京师及三州大旱，诏勿收兖、豫、徐州田租、刍槁，其以见谷赈给贫人。

	 

	建初元年春正月，诏三州郡国：“方春东作，恐人稍受禀，往来烦剧，或妨耕农。禀，给也。稍谓少少给之，不顿与。其各实核尤贫者，计所贷并与之。并音必政反。流人欲归本者，郡县其实禀，令足还到，听过止官亭，无雇舍宿。长吏亲躬，无使贫弱遗脱，小吏豪右得容奸妄。《前书》曰，百石已下有斗食佐史之秩，言小吏也。诏书既下，勿得稽留，刺史明加督察尤无状者。”无状谓其罪恶尤大，其状无可寄言，故云无状。它皆类此。

	 

	丙寅，诏曰：“比年牛多疾疫，垦田减少，谷价颇贵，人以流亡。方春东作，宜及时务。二千石勉劝农桑，弘致劳来。群公庶尹，各推精诚，专急人事。罪非殊死，须立秋案验。有司明慎选举，进柔良，退贪猾，顺时令，理冤狱。‘五教在宽’，帝《典》所美；五教谓父义、母慈、兄友、弟恭、子孝也。《尚书·舜典》曰：“汝作司徒，敬敷五教在宽。”‘恺悌君子’，《大雅》所叹。恺，乐；悌，易也。《诗·大雅·泂酌篇》曰：“恺悌君子，人之父母。”布告天下，使明知朕意。”

	 

	酒泉太守段彭讨击车师，大破之。罢戊己校尉官。

	 

	二月，武陵澧中蛮叛。武陵，郡，今澧州。水经曰“澧水出武陵充县西历山之北”也。

	 

	三月甲寅，山阳、东平地震。己巳，诏曰：“朕以无德，奉承大业，夙夜栗栗，不敢荒宁。孔安国注《尚书》曰：“不敢荒怠自安宁。”而灾异仍见，与政相应。朕既不明，涉道日寡；又选举乖实，俗吏伤人，官职秏乱，刑罚不中，可不忧与！昔仲弓季氏之家臣，子游武城之小宰，孔子犹诲以贤才，问以得人。《论语》，仲弓为季氏宰，问政，子曰：“赦小过，举贤才。”子游为武城宰，孔子谓之曰：“汝得人焉耳乎？”明政无大小，以得人为本。夫乡举里选，必累功劳。今刺史、守相不明真伪，茂才、孝廉岁以百数，既非能显，而当授之政事，甚无谓也。每寻前世举人贡士，或起圳亩，不系阀阅。《说文》曰：“圳，田中之沟。”音工犬反。史记曰：“明其等曰阀，积其功曰阅。”言前代举人务取贤才，不拘门地。敷奏以言，则文章可采；明试以功，则政有异迹。敷，陈；奏，进也。令各陈进其言，则知其能否也。《尚书》曰“敷奏以言，明试以功”，则政之类。文质彬彬，朕甚嘉之。彬彬，杂半之貌。其令太傅、三公、中二千石、二千石、郡国守相举贤良方正、能直言极谏之士各一人。”

	 

	夏五月辛酉，初举孝廉、郎中宽博有谋，任典城者，以补长、相。任，堪使也。典，主也。长谓县长，相谓侯相。

	 

	秋七月辛亥，诏以上林池籞田赋与贫人。籞，禁苑也，音语。《前书》音义曰：“折竹以绳悬连之，使人不得往来，谓之籞。”

	 

	八月庚寅，有星孛于天市。史记曰：“房为天驷，东北曲十二星曰旗，旗中四星曰天市。”

	 

	九月，永昌哀牢夷叛。

	 

	冬十月，武陵郡兵讨叛蛮，破降之。

	 

	十一月，阜陵王延谋反，贬为阜陵侯。

	 

	二年春三月辛丑，诏曰：“比年阴阳不调，饥馑屡臻。深惟先帝忧人之本，本谓稼穑。诏书曰‘不伤财，不害人’，诚欲元元去末归本。而今贵戚近亲，奢纵无度，嫁聚送终，尤为僭侈。有司废典，莫肯举察。春秋之义，以贵理贱。今自三公，并宜明纠非法，宣振威风。朕在弱冠，未知稼穑之艰难，区区管窥，岂能照一隅哉！史记扁鹊曰：“以管窥天，以隙视文。”其科条制度所宜施行，在事者备为之禁，先京师而后诸夏。”《公羊传》曰：“春秋内中国而外诸夏，内诸夏而外夷狄。王者欲一乎天下，曷以内外之辞言？自近者始也。”

	 

	甲辰，罢伊吾卢屯兵。永平十六年置。

	 

	永昌、越巂、益州三郡民、夷讨哀牢，破平之。

	 

	夏四月戊子，诏还坐楚、淮阳事徙者四百余家，令归本郡。

	 

	癸巳，诏齐相省冰纨、方空縠、吹纶絮。纨，素也。冰言色鲜洁如冰。《释名》曰：“縠，纱也。”方空者，纱薄如空也。或曰空，孔也，即今之方目纱也。纶，似絮而细。吹者，言吹嘘可成，亦纱也。《前书》齐有三服官，故诏齐相罢之。

	 

	六月，烧当羌叛，金城太守郝崇讨之，败绩，羌遂寇汉阳。秋八月，遗行车骑将军马防讨平之。

	 

	十二月戊寅，有星孛于紫宫。

	 

	三年春正月己酉，宗祀明堂。礼毕，登灵台，望云物。大赦天下。

	 

	三月癸巳，立贵人窦氏为皇后。赐爵，人二级，三老、孝悌、力田人三级，民无名数及流民欲占者人一级；鳏、寡、孤、独、笃癃、贫不能自存者粟，人五斛。

	 

	夏四月己巳，罢常山呼沲石臼河漕。石臼，河名也，在今定州唐县东北。时邓训上言此漕难成，遂罢之。漕，水运也，音才到反。

	 

	行车骑将军马防破烧当羌于临洮。临洮，县名，属陇西郡，即今岷州。

	 

	闰月，西域假司马班超击姑墨，大破之。姑墨，西域国名，去长安八千一百五十里。

	 

	冬十二月丁酉，以马防为车骑将军。

	 

	武陵溇中蛮叛。溇，水名，音娄，源出今澧州崇义县西北山。

	 

	是岁，零陵献芝草。

	 

	四年春二月庚寅，太尉牟融薨。

	 

	夏四月戊子，立皇子庆为皇太子。赐爵，人二级，三老、孝悌、力田人三级，民无名数及流人欲自占者人一级；鳏、寡、孤、独、笃癃、贫不能自存者粟，人五斛。

	 

	己丑，徙钜鹿王恭为江陵王，汝南王畅为梁王，常山王昞为淮阳王。辛卯，封皇子伉音抗。为千乘王，全为平春王。平春，县，属江夏郡。

	 

	五月丙辰，车骑将军马防罢。

	 

	甲戌，司徒鲍昱为太尉，南阳太守桓虞为司徒。虞字仲春，冯翊人。

	 

	六月癸丑，皇太后马氏崩。秋七月壬戌，葬明德皇后。

	 

	冬，牛大疫。

	 

	十一月壬戌，诏曰：“盖三代导人，教学为本。《前书》曰，三代之道，乡里有教，夏曰校，殷曰庠，周曰序。汉承暴秦，褒显儒术，建立《五经》，为置博士。其后学者精进，虽曰承师，亦别名家。言虽承一师之业，其后触类而长，更为章句，则别为一家之学。孝宣皇帝以为去圣久远，学不厌博，故遂立《大·小夏侯尚书》，后又立《京氏易》。大、小夏侯谓夏侯胜、胜从兄子建也。京氏，京房也。至建武中，复置《颜氏》、《严氏春秋》，《大·小戴礼博士》。严氏谓严彭祖。颜氏谓颜安乐。大、小戴，戴德、戴圣也。此皆所以扶进微学，尊广道蓺也。中元元年诏书，《五经》章句烦多，议欲减省。至永平元年，长水校尉倏樊倏。奏言，先帝大业，当以时施行。欲使诸儒共正经义，颇令学者得以自助。孔子曰：‘学之不讲，是吾忧也。’又曰：‘博学而笃志，切问而近思，仁在其中矣。’《论语》文也。讲犹习也。笃，厚也。志，记也。言人能博涉学而后识之，切问于己所未悟之事，近思己所能及之事。好学亦仁之一分，故仁在其中矣。於戏，其勉之哉！”于是下太常，将、大夫、博士、议郎、郎官博士属太常，故云下。及诸生、诸儒会白虎观，讲议《五经》同异，使五官中郎将魏应承制问，续汉志曰：“五官中郎将，比二千石。”侍中淳于恭奏，帝亲称制临决，如孝宣甘露石渠故事，《前书》：“甘露二年，诏诸儒讲《五经》异同，萧望之等平奏其议，上亲制临决焉。”又曰：“施仇，甘露中论五经于石渠阁。”《三辅故事》曰：“石渠阁在未央殿北，藏秘书之所。”作《白虎议奏》。今《白虎通》。

	 

	是岁，甘露降泉陵、洮阳二县。二县属零陵郡。泉陵城在今永州零陵县北。洮阳故城在今湘源县西北。

	 

	五年春二月庚辰朔，日有食之。诏曰：“朕新离供养，去年马太后崩。愆咎众著，上天降异，大变随之。《诗》不云乎：‘亦孔之丑。’《诗·小雅》曰：“朔月辛卯，日有食之，亦孔之丑。”孔，甚也。丑，恶也。又久旱伤麦，忧心惨切。公卿已下，其举直言极谏、能指朕过失者各一人，遣诣公车，将亲览问焉。其以岩穴为先，勿取浮华。”《前书》邹阳曰：“显岩穴之士。”

	 

	甲申，诏曰：“春秋书‘无麦苗’，重之也。春秋庄公七年：“秋，大水，无麦苗。”《公羊传》曰：“一灾不书，待无麦然后书无苗。”何休注曰：“不书谷名，至麦苗独书，人食最重也。”去秋雨泽不适，今时复旱，如炎如焚。炎、焚言热气甚。《韩诗》：“旱魃为虐，如炎如焚。”凶年无时，而为备未至。朕之不德，上累三光，震栗忉忉，痛心疾首。忉音刀。《诗》曰：“忧心忉忉。”又曰：“疢如疾首。”前代圣君，博思咨诹，咨诹，谋也，音子余反。虽降灾咎，辄有开匮反风之应。武王有疾，周公作请命之书，藏于金匮。后管、蔡流言，成王疑周公，天乃大风，禾木尽偃。成王启金匮，得书，乃郊天谢过，天乃反风起禾。事见尚书。令予小子，徒惨惨而已。其令二千石理冤狱，录轻系；祷五岳四渎，及名山能兴云致雨者，冀蒙不崇朝遍雨天下之报。《尚书大传》曰：“五岳皆触石出云，肤寸而合，不崇朝而雨天下。”务加肃敬焉。”

	 

	三月甲寅，诏曰：“孔子曰：‘刑罚不中，则人无所措手足。’今吏多不良，擅行喜怒，或案不以罪，迫胁无辜，致令自杀者，一岁且多于断狱，甚非为人父母之意也。《书》曰：“元后作人父母。”有司其议纠举之。”

	 

	荆、豫诸郡兵讨破武陵溇中叛蛮。

	 

	夏五月辛亥，诏曰：“朕思迟直士，侧席异闻。迟犹希望也，音持二反。侧席谓不正坐，所以待贤良也。其先至者，各以发愤吐懑，略闻子大夫之志矣，皆欲置于左右，顾问省纳。建武诏书又曰，尧试臣以职，不直以言语笔札。《书·舜典》曰：“朕其试哉。”又曰：“历试诸难。”札，简也。今外官多旷，并可以补任。”

	 

	戊辰，太傅赵喜薨。

	 

	冬，始行月令迎气乐。《东观记》曰：“马防上言，‘圣人作乐，所以宣气致和，顺阴阳也。臣愚以为可因岁首发太蔟之律，奏《雅·颂》之音，以迎和气。’时以作乐器费多，遂独行十月迎气乐也。”

	 

	是岁，零陵献芝草。有八黄龙见于泉陵。伏侯《古今注》曰：“见零陵泉陵湘水中，相与戏。其二大如马，有角；六枚大如驹，无角。”西域假司马班超击疏勒，破之。

	 

	六年春二月辛卯，琅邪王京薨。

	 

	夏五月辛酉，赵王盱薨。

	 

	六月丙辰，太尉鲍昱薨。

	 

	辛未晦，日有食之。

	 

	秋七月癸巳，以大司农邓彪为太尉。

	 

	七年春正月，沛王辅、济南王康、东平王苍、中山王焉、东海王政、琅邪王宇来朝。

	 

	夏六月甲寅，废皇太子庆为清河王，立皇子肇为皇太子。

	 

	己未，徙广平王羡为西平王。

	 

	秋八月，饮酎高庙，禘祭光武皇帝、孝明皇帝。《前书》高庙饮酎，奏《武德》、《五行》之舞。《音义》云：“正月旦作酒，八月成，名曰酎者，言醇也。”武帝时因八月尝酎，令诸侯出金助祭，所谓酎金也。丁孚《汉仪式》曰：“九真、交堤、日南者用犀角二，长九寸，若玳瑁甲一；郁林用象牙一，长三尺已上，若翠羽各二十，准以当金。”甲辰，诏曰：“《书》云‘祖考来假’，明哲之祀。假音格。格，至也。《尚书》夔曰：“于！予击石拊石，搏拊琴瑟以咏，祖考来格。”言明哲祭祀，则能致祖考之神来至。予末小子，质又菲薄，仰惟先帝烝烝之情，前修禘祭，以尽孝敬。朕得识昭穆之序，寄远祖之思。今年大礼复举，加以先帝之坐，言显宗神坐，今新加之。悲伤感怀。乐以迎来，哀以送往，虽祭亡如在，而空虚不知所裁，庶或飨之。岂亡克慎肃雍之臣，辟公之相，肃，敬；雍，和；相，助也。《诗·大雅》曰：“有来雍雍，至止肃肃，相维辟公，天子穆穆。”言百辟诸侯来助祭，皆有肃雍之德，无懈慢也。皆助朕之依依。依依，思慕之意。今赐公钱四十万，卿半之，及百官执事各有差。”

	 

	九月甲戌，幸偃师，东涉卷津，卷，县名，属河南郡也。卷音丘权反。至河内。下诏曰：“车驾行秋稼，观收获，因涉郡界。皆精骑轻行，无它辎重。不得辄修道桥，远离城郭，遣吏逢迎，刺探起居，刺探谓候伺也。探音汤勘反。出入前后，以为烦扰。动务省约，但患不能脱粟瓢饮耳。晏子相齐，食脱粟之饭。孔子曰，颜回一瓢饮。所过欲令贫弱有利，无违诏书。”遂览淇园。《前书》音义曰：“淇园，卫之苑也。”己酉，进幸邺，劳飨魏郡守令已下，至于三老、门阑、走卒，赐钱各有差。劳赐常山、赵国吏人，复元氏租赋三岁。辛卯，车驾还宫。诏天下系囚减死一等，勿笞，诣边戍；妻子自随，占著所在；父母同产欲相从者，恣听之；有不到者，皆以乏军兴论。军兴而致阙乏，当死刑也。及犯殊死，一切募下蚕室；其女子宫。系囚鬼薪、白粲已上，《前书》曰：“鬼薪、白粲已上，皆三岁刑也。男子为鬼薪，取薪以给宗庙。女子为白粲，使择米白粲粲然。”皆减本罪各一等，输司寇作。亡命赎：死罪入缣二十匹，右趾至髡钳城旦舂十匹，完城旦至司寇三匹，吏人有罪未发觉，诏书到自告者，半入赎。

	 

	冬十月癸丑，西巡狩，幸长安。丙辰，祠高庙，遂有事十一陵。遣使者祠太上皇于万年，太上皇，高祖父也，名煓，音它官反，一名执嘉。《三辅黄图》曰，高祖初都栎阳，太上皇崩，葬栎阳北原陵，号万年，仍分置万年县，在今栎阳东北，故就祭祀焉。以中牢祠萧何、霍光。进幸槐里。岐山得铜器，形似酒樽，献之。又获白鹿。帝曰：“上无明天子，下无贤方伯。已见《明帝纪》。‘人之无良，相怨一方。’《诗·小雅》也。良，善也。言王者所为无有善者，各相与于一方而怨之。义见韩诗。斯器亦曷为来哉？”《公羊传》曰：“孔子抱麟而泣曰：‘孰为来哉？孰为来哉？’”注⑸《前书》音义曰：“长平坂在池阳南，有长平观，去长安五十余里。”又幸长平，御池阳宫，⑸东至高陵，造舟于泾而还。造，至也。谓次比舟，令相至为桥而度也。《尔雅》曰：“天子造舟，诸侯维舟，大夫方舟，士特舟。”每所到幸，辄会郡县吏人，劳赐作乐。十一月，诏劳赐河东守、令、掾以下。十二月丁亥，车驾还宫。

	 

	是岁，京师及郡国螟。

	 

	八年春正月壬辰，东平王苍薨。三月辛卯，葬东平宪王，赐銮辂、龙旗。

	 

	夏六月，北匈奴大人率众款塞降。

	 

	冬十二月甲午，东巡狩，幸陈留、梁国、淮阳、颍阳。戊申，车驾还宫。

	 

	诏曰：“《五经》剖判，去圣弥远，章句遗辞，乖疑难正，恐先师微言将遂废绝，非所以重稽古，求道真也。其令群儒选高才生，受学《左氏》、《谷梁春秋》，《古文尚书》，《毛诗》，以扶微学，广异义焉。”

	 

	是岁，京师及郡国螟。

	 

	元和元年春正月，中山王焉来朝。日南徼外蛮夷献生犀、白雉。刘欣明《交州记》曰：“犀，其毛如豕，蹄有三甲，头如马，有三角，鼻上角短，额上、头上角长。”《异物志》曰：“角中特有光耀，白理如线，自本达末则为通天犀。”

	 

	闰月辛丑，济阴王长薨。

	 

	二月甲戌，诏曰：“王者八政，以食为本，《尚书·洪范》八政，一曰食，是为政本。故古者急耕稼之业，致耒耜之勤，耒耜，农器也。耒，其柄；耜，其刃。节用储蓄，以备凶灾，是以岁虽不登而人无饥色。自牛疫已来，谷食连少，良由吏教未至，刺史、二千石不以为负。负犹忧也。其令郡国募人无田欲徙它界就肥饶者，恣听之。到在所，赐给公田，为雇耕佣，赁种饷，饷，粮也，古饷字，音式上反。贳与田器，勿收租五岁，除算三年。其后欲还本乡者，勿禁。”

	 

	夏四月己卯，分东平国，封宪王苍子尚为任城王。

	 

	六月辛酉，沛王辅薨。

	 

	秋七月丁未，诏曰：“律云‘掠者唯得榜、笞、立’。《苍颉篇》曰：“掠，问也。”广雅曰：“榜，击也，音彭。”《说文》曰：“笞，击也。”立谓立而考讯之。又《令丙》，棰长短有数。《令丙》为篇之次也。《前书》音义曰：“令有先后，有《令甲》，《令乙》，《令丙》。”又景帝定棰令，棰长五尺，本大一寸，其竹也末薄半寸，其平去节，故曰长短有数也。自往者大狱已来，掠考多酷，钻钻之属，大狱谓楚王英等事也。钻音其廉反。《说文》曰：“钻，銸也。”《国语》曰：“中刑用钻凿。”皆谓惨酷其肌肤也。惨苦无极。念其痛毒，怵然动心。《书》曰‘鞭作官刑’，岂云若此？孔安国注《尚书》曰：“以鞭为理官事之刑。”宜及秋冬理狱，明为其禁。”

	 

	八月甲子，太尉邓彪罢，大司农郑弘为太尉。

	 

	癸酉，诏曰：“朕道化不德，吏政失和，元元未谕，抵罪于下。寇贼争心不息，边野邑屋不修。“修”或作“充”。永惟庶事，思稽厥衷，与凡百君子，共弘斯道。中心悠悠，将何以寄？其改建初九年为元和元年。郡国中都官系囚减死一等，勿笞，诣边县；妻子自随，占著在所。其犯殊死，一切募下蚕室；其女子宫。系囚鬼薪、白粲以上，皆减本罪一等，输司寇作。亡命者赎，各有差。”

	 

	丁酉，南巡狩，诏所经道上，郡县无得设储跱。储，积也。跱，具也。言不预有蓄备。命司空自将徒支柱桥梁。柱音竹主反。有遣使奉迎，探知起居，二千石当坐。其赐鳏、寡、孤、独、不能自存者粟，人五斛。

	 

	九月乙未，东平王忠薨。

	 

	辛丑，幸章陵，祠旧宅园庙，见宗室故人，赏赐各有差。冬十月己未，进幸江陵，诏庐江太守祠南岳，又诏长沙、零陵太守祠长沙定王、舂陵节侯、郁林府君。还，幸宛。十一月己丑，车驾还宫，赐从者各有差。

	 

	十二月壬子，诏曰：“《书》云：‘父不慈，子不祗，兄不友，弟不恭，不相及也。’祗，敬也。《左传》胥臣云：“《康诰》曰：‘父不慈，子不祗，兄不友，弟不恭，不相及也。’”今《康诰》之言，事同而文异。往者妖言大狱，所及广远，一人犯罪，禁至三属，即三族也。谓父族、母族及妻族。莫得垂缨仕宦王朝。如有贤才而没齿无用，朕甚怜之，非所谓与之更始也。诸以前妖恶禁锢者，一皆蠲除之，《左传》曰：“以重币锢之。”杜预注曰：“禁锢勿令仕也。”以明弃咎之路，但不得在宿卫而已。”

	 

	二年春正月乙酉，诏曰：“《令》云‘人有产子者复，勿算三岁’。今诸怀妊者，《说文》曰：“妊，孕也。”赐胎养谷人三斛，复其夫，勿算一岁，著以为令。”又诏三公曰：“方春生养，万物莩甲，《前书》音义曰：“莩，叶里白皮也。”《易》曰“百果甲坼”也。宜助萌阳，以育时物。其令有司，罪非殊死且勿案验，及吏人条书相告不得听受，条，事条也。冀以息事宁人，敬奉天气。立秋如故。夫俗吏矫饰外貌，似是而非，揆之人事则悦耳，论之阴阳则伤化，朕甚餍之，甚苦之。安静之吏，悃愊无华，《说文》云：“悃愊，至诚也。”悃音苦本反。愊音孚逼反。日计不足，月计有余。《庄子》曰：“有庚桑子者，偏得老聃之道，以居?垒之山。?垒之人相与云：‘庚桑子之始来，吾洒然异之；今吾日计之不足，岁计之有余，庶几其圣人乎？’”如襄城令刘方，方字伯况，平原人。吏人同声谓之不烦，虽未有它异，斯亦殆近之矣。闲来二千石各尚宽明，而今富奸行赂于下，贪吏枉法于上，使有罪不论而无过被刑，甚大逆也。夫以苛为察，以刻为明，以轻为德，以重为威，四者或兴，则下有怨心。吾诏书数下，冠盖接道，而吏不加理，人或失职，其咎安在？勉思旧令，称朕意焉。”

	 

	二月甲寅，始用《四分历》。续汉书曰：“时待诏张盛、京房、鲍业等以《四分历》请与待诏杨岑等共课岁余，盛等所中多，《四分》之历始颇施行。”

	 

	诏曰：“今山川鬼神应典礼者，尚未咸秩。咸，皆也。秩，序也。言山川之神尚未次序而祭之。《书》曰：“咸秩无文。”其议增修群祀，以祈丰年。”

	 

	丙辰，东巡狩。己未，凤皇集肥城。肥城，县名，属太山郡，故城在今济州平阴县东南。乙丑，帝耕于定陶。诏曰：“三老，尊年也。孝悌，淑行也。力田，勤劳也。国家甚休之。其赐帛人一匹，勉率农功。”使使者祠唐尧于成阳灵台。成阳，县，属济阴郡。郭缘生《述征记》曰：“成阳县东南有尧母庆都墓，上有祠庙。尧母陵俗亦名灵台大母。”辛未，幸太山，柴告岱宗。有黄鹄三十从西南来，经祠坛上，东北过于宫屋，翱翔升降。进幸奉高。壬申，宗祀五帝于汶上明堂。《前书》曰：“济南人公玉带上《黄帝时明堂图》，中有一殿，四面无壁，以茅盖，通水，水圜宫垣为复道；上有楼，从西南入，名曰昆仑，以拜祀上帝。于是上作明堂于汶上，如带图焉。”汶水出太山朱虚县莱芜山。癸酉，告祠二祖、四宗，二祖谓高祖、世祖。四宗谓文帝为太宗，武帝为世宗，宣帝为中宗，明帝为显宗。大会外内群臣。丙子，诏曰：“朕巡狩岱宗，柴望山川，告祀明堂，以章先勋。其二王之后，礼记曰：“存二王之后，尊贤不过二代。”《公羊传》注曰：“存二王之后，所以通三正也。”汉之二王，殷、周之后也。先圣之胤，《东观记》曰：“孔子后褒成侯等咸来助祭。”东后蕃卫，东后谓东方国君也。诸侯为天子藩屏，故曰藩卫。伯父伯兄，仲叔季弟，幼子童孙，《尚书吕刑》文。皆天子同姓诸侯，有父叔兄弟子孙列者，故总而言之。百僚从臣，宗室众子，要荒四裔，要、荒，二服名。要服去王城二千里，荒服去王城二千五百里。要者，言可要束以文教。荒者，言其荒忽无常也。裔，远也。谓荒服之外也。沙漠之北，葱领之西，《西河旧事》曰：“葱领，山名，在敦煌西。其山高大多葱，故以为名焉。”冒耏之类，《字书》曰：“耏，多须貌，音而。”言须鬓多，蒙冒其面。或曰，西域人多著冒而须长，故举以为言也。跋涉悬度，草行曰跋，水行曰涉。《左传》子太叔曰：“跋涉山川。”《西域传》曰：“悬度者，石山也。溪谷不通，以绳索相引而度，去阳关五千八百五十里。”陵践阻绝，骏奔郊畤，骏，疾也，音俊。《尚书》“骏奔走”。郊畤，祭天处也。《前书》音义曰：“畤，神灵之居止者。”咸来助祭。祖宗功德，延及朕躬。予一人空虚多疚，纂承尊明，疚，病也。纂，继也。盥洗享荐，惭愧祗栗。《诗》不云乎：‘君子如祉，乱庶遄已。’《诗·小雅》。遄，速也。已，止也。祉，福也。郑玄注云：“福者，福贤者，谓爵禄之也。如此，则乱亦庶几可疾止也。”历数既从，灵耀著明，历数既从，谓行《四分历》也。灵耀著明，谓日月贞明。亦欲与士大夫同心自新。其大赦天下。诸犯罪不当得赦者，皆除之。复博、奉高、嬴，无出今年田租、刍槁。”戊寅，进幸济南。济南，县名，故城在今淄州长山县西北。三月己丑，进幸鲁，祠东海恭王陵。庚寅，祠孔子于阙里，及七十二弟子，赐褒成侯及诸孔男女帛。壬辰，进幸东平，祠宪王陵。陵在今郓州须昌县东。甲午，遣使者祠定陶太后、恭王陵。太后即元帝傅昭仪也。定陶恭王康，其陵在今曹州济阴县北。乙未，幸东阿，北登太行山，至天井关。在今泽州晋城县南，今太行山上，关南有天井泉三所也。夏四月乙巳，客星入紫宫。乙卯，车驾还宫。庚申，假于祖祢，假，至也，音格。祢，父庙。《易》曰：“王假有庙。”告祠高庙。

	 

	 

	 

	五月戊申，诏曰：“乃者凤皇、黄龙、鸾鸟比集七郡，孙柔之《瑞应图》曰：“鸾鸟者，赤神之精，凤皇之佐。鸡身赤尾，色亦被五彩，鸣中五音。人君进退有度，亲疏有序，则至也。”比，频也。或一郡再见，及白乌、神雀、甘露屡臻。祖宗旧事，或班恩施。武帝时芝草生于甘泉宫，宣帝时嘉谷玄稷降于郡国，神雀仍集，皆大赦天下。其赐天下吏爵，人三级；高年、鳏、寡、孤、独帛，人一匹。《经》曰：‘无侮鳏寡，惠此茕独。’加赐河南女子百户牛酒，《前书》音义：“苏林曰，男赐爵，女子赐牛酒。姚察云，女子谓赐爵者之妻。”《史记·封禅书》：“百户牛一头，酒十石。”臣贤案：此女子百户，若是户头之妻，不得更称为户；此谓女户头，即今之女户也。天下称庆，恩当普洽，所以男户赐爵，女子赐牛酒。令天下大酺五日。赐公卿已下钱帛各有差；及洛阳人当酺者布，户一匹，城外三户共一匹。赐博士员弟子见在太学者布，人三匹。令郡国上明经者，口十万以上五人，不满十万三人。”

	 

	改庐江为六安国，江陵复为南郡。建初四年改为江陵国，今又复之。徙江陵王恭为六安王。

	 

	秋七月庚子，诏曰：“春秋于春每月书‘王’者，重三正，慎三微也。三正谓天、地、人之正。所以有三者，由有三微之月，王者所当奉而成之。《礼纬》曰：“正朔三而改，文质再而复。三微者，三正之始，万物皆微，物色不同，故王者取法焉。十一月，时阳气始施于黄泉之下，色皆赤。赤者阳气，故周为天正，色尚赤。十二月，万物始牙而色白。白者阴气，故殷为地正，色尚白。十三月，万物莩甲而出，其色皆黑，人得加功展业，故夏为人正，色尚黑。”尚书大传曰：“夏十三月为正，平旦为朔。殷以十二月为正，鸡鸣为朔。周以十一月为正，夜半为朔。”必以三微之月为正者，当尔之时，物皆尚微，王者受命，当扶微理弱，奉成之义也。律十二月立春，不以报囚。报犹论也。立春阳气至，可以施生，故不论囚。月令冬至之后，有顺阳助生之文，《月令》仲冬：“是月也，日短至，阴阳争，诸生荡，君子身欲宁，事欲静，以待阴阳之所定也。”而无鞠狱断刑之政。朕咨访儒雅，稽之典籍，以为王者生杀，宜顺时气。其定律，无以十一月、十二月报囚。”

	 

	九月壬辰，诏：“凤皇、黄龙所见亭部无出二年租赋。《东观记》曰：“凤皇见肥城句窳亭槐树上。”《古今注》云：“黄龙见洛阳元延亭部。”窳音庾。加赐男子爵，人二级；先见者帛二十匹，近者三匹，太守三十匹，令、长十五匹，丞、尉半之。《诗》云：‘虽无德与汝，式歌且舞。’《诗·小雅》也。取虽无大德，要有喜悦之心，欲歌舞也。式，用也。它如赐爵故事。”

	 

	丙申，征济南王康、中山王焉会烝祭。

	 

	冬十一月壬辰，日南至，初闭关梁。《易》曰：“先王以至日闭关，商旅不行。”王弼注曰：“冬至阴之复，夏至阳之复，故为复即至于寂然大静，先王则天地而行者也。”

	 

	三年春正月乙酉，诏曰：“盖君人者，视民如父母，有憯怛之忧，有忠和之教，匍匐之救。《周礼》：“大司徒以乡三物教万民，一曰六德，谓智、仁、圣、义、忠、和。”《诗·鄁风》曰：“凡民有丧，匍匐救之。”其婴儿无父母亲属，及有子不能养食者，禀给如《律》。”

	 

	丙申，北巡狩，济南王康、中山王焉、西平王羡、六安王恭、乐成王党、淮阳王昞、任城王尚、沛王定皆从。辛丑，帝耕于怀。

	 

	二月壬寅，告常山、魏郡、清河、钜鹿、平原、东平郡太守、相曰：“朕惟巡狩之制，以宣声教，考同遐迩，解释怨结也。今‘四国无政，不用其良’，《诗·小雅》曰：“日月告凶，不用其行。四国无政，不用其良。”言四方之国无政者，由天子不用善人也。驾言出游，欲亲知其剧易。前祠园陵，遂望祀华、霍，华、霍，山名也。霍在庐江灊县西南，亦名天柱山。《尔雅》曰华山为西岳，霍山为南岳。东祡岱宗，为人祈福。今将礼常山，遂徂北土，历魏郡，经平原，升践堤防，询访耆老，咸曰‘往者汴门未作，深者成渊，浅则泥涂’。追惟先帝勤人之德，谓永平十二年修汴渠。底绩远图，复禹弘业，尚书曰：“覃怀厎绩。”孔安国注云：“厎，置；绩，功也。”远图犹长算也。言能复禹为理水之大功。圣迹滂流，至于海表。不克堂构，朕甚惭焉。《尚书》曰：“若考作室，既厎法，厥子乃不肯堂，矧肯构。”《月令》，孟春善相丘陵土地所宜。《月令》：“孟春之月，善相丘陵、阪险、原隰土地所宜，五谷所殖，以教导人，必躬亲之，田事既饬。”今肥田尚多，未有垦辟。其悉以赋贫民，给与粮种，务尽地力，勿令游手。所过县邑，听半入今年田租，以劝农夫之劳。”

	 

	乙丑，来侍御史、司空曰：“方春，所过无得有所伐杀。车可以引避，引避之；騑马可辍解，辍解之。夹辕者为服马，服马外为騑马。《诗》云：‘敦彼行苇，牛羊勿践履。’《诗·大雅》云。郑玄注云：“敦敦然道旁之苇，牧牛羊者无使践履折伤之，况于人乎！”《礼》，人君伐一草木不时，谓之不孝。礼记孔子曰：“伐一树，杀一兽，不以其时，非孝也。”俗知顺人，莫知顺天。其明称朕意。”

	 

	戊辰，进幸中山，遣使者祠北岳，出长城。史记，蒙恬为秦筑长城，西自临洮，东至海。癸酉，还幸元氏，祠光武、显宗于县舍正堂；明日又祠显宗于始生堂，皆奏乐。明帝生于常山元氏传舍也。三月丙子，诏高邑令祠光武于即位坛。复元氏七年徭役。己卯，进幸赵。庚辰，祠房山于灵寿。灵寿，县名，属常山郡，今恒州县也。房山在今恒州房山县西北，俗名王母山，上有王母祠。辛卯，车驾还宫。赐从行者各有差。

	 

	夏四月丙寅，太尉郑弘免，大司农宋由为太尉。由字叔路，长安人。

	 

	五月丙子，司空第五伦罢，太仆袁安为司空。

	 

	秋八月乙丑，幸安邑，观盐池。许慎云：“河东盐池，袤五十一里，广七里，周百一十六里。”今蒲州虞乡县西。九月，至自安邑。

	 

	冬十月，北海王基薨。

	 

	烧当羌叛，寇陇西。

	 

	是岁，西域长史班超击斩疏勒王。

	 

	章和元年春三月，护羌校尉傅育追击叛羌，战殁。

	 

	夏四月丙子，令郡国中都官系囚减死一等，诣金城戍。

	 

	六月戊辰，司徒桓虞免。癸卯，司空袁安为司徒，光禄勋任隗为司空。桓虞字仲春，冯翊万年人。隗字仲和，南阳宛人。

	 

	秋七月癸卯，齐王晃有罪，贬为芜湖侯。芜湖，县名，属丹阳，故城在今宣州当涂县东南。壬子，淮阳王昞薨。

	 

	鲜卑击破北单于，斩之。

	 

	烧当羌寇金城，护羌校尉刘盱讨之，斩其渠帅。

	 

	壬戌，诏曰：“朕闻明君之德，启迪鸿化，缉熙康乂，光照六幽，缉熙，光明也。六幽谓六合幽隐之处也。讫惟人面，靡不率俾，仁风翔于海表，威霆行乎鬼区。鬼区即鬼方。然后敬恭明祀，膺五福之庆，获来仪之贶。《尚书》五福：一曰寿，二曰富，三曰康宁，四曰攸好德，五曰考终命。来仪谓凤也。《书》曰：“凤皇来仪。”朕以不德，受祖宗弘烈。乃者凤皇仍集，麒麟并臻，甘露宵降，嘉谷滋生，芝草之类，岁月不绝。朕夙夜祗畏上天，无以彰于先功。今改元和四年为章和元年。”

	 

	秋，令是月养衰老，授几杖，行糜粥饮食。《月令》仲秋之令。其赐高年二人共布帛各一匹，以为醴酪。死罪囚犯法在丙子赦前而后捕系者，皆减死，勿笞，诣金城戍。

	 

	八月癸酉，南巡狩。壬午，遣使者祠昭灵后于小黄园。小黄，县，属陈留郡，故城在今汴州陈留县东北。《汉旧仪》曰：“昭灵后，高祖母，起兵时死小黄北，后为作园庙于小黄栅。”《陈留风俗传》曰：“沛公起兵野战，丧皇妣于黄乡。天下平定。乃使使者以梓宫招魂幽野，于是丹蛇在水，自洒濯之，入于梓宫，其浴处有遗发，故谥曰昭灵夫人。”甲申，征任城王尚会睢阳。戊子，幸梁。己丑，遣使祠沛高原庙，丰枌榆社。《前书》音义曰：“枌，白榆。高祖里社在丰县东北十五里。”原庙，解见《光武纪》。乙未，幸沛，祠献王陵，征会东海王政。乙未晦，日有食之。九月庚子，幸彭城，东海王政、沛王定、任城王尚皆从。辛亥，幸寿春。壬子，诏郡国中都官系囚减死罪一等，诣金城戍；犯殊死者，一切募下蚕室；其女子宫；系囚鬼薪、白粲已上，减罪一等，输司寇作。亡命者赎：死罪缣二十匹，右趾至髡钳城旦舂七匹，完城旦至司寇三匹；吏民犯罪未发觉，诏书到自告者，半入赎。复封阜陵侯延为阜陵王。己未，幸汝阴。县名，属汝南郡，今颍州县。冬十月丙子，车驾还宫。

	 

	北匈奴屋兰储等率众降。

	 

	是岁，西域长史班超击莎车，大破之。月氏国遣使献扶拔、师子。扶拔，似麟无角。拔音步末反。

	 

	二年春正月，济南王康、阜陵王延、中山王焉来朝。

	 

	二月壬辰、帝崩于章德前殿，年三十三。遗诏无起寝庙，一如先帝法制。

	 

	论曰：魏文帝称“明帝察察，章帝长者”。以上华峤之辞。章帝素知人厌明帝苛切，事从宽厚。感陈宠之义，除惨狱之科。宠时为尚书，以吏政严切，乃上书除惨酷之科五十余条，具本传也。深元元之爱，著胎养之令。元和二年令，诸怀妊者赐谷，人三斛。奉承明德太后，尽心孝道。割裂名都，以崇建周亲。周，至也。平徭简赋，而人赖其庆。又体之以忠恕，文之以礼乐。故乃蕃辅克谐，群后德让。谓之长者，不亦宜乎！在位十三年，郡国所上符瑞，合于图书者数百千所。乌呼懋哉！懋，美也。

	 

	赞曰：肃宗济济，天性恺悌。於穆后德，谅惟渊体。於穆，叹美也。《尚书》曰“齐圣广渊”也。左右蓺文，斟酌律礼。蓺文谓诸儒讲《五经》同异，帝亲称制论决也。律谓诏云“立春不以报囚”也。礼谓修禘祫，登灵台之属。思服帝道，弘此长懋。儒馆献歌，戎亭虚候。献歌谓崔骃游太学时上《四巡》等颂。气调时豫，宪平人富。