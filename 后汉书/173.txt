《前书》鲁人申公受《诗》于浮丘伯，为作诂训，是为《鲁诗》；齐人辕固生亦传《诗》，是为《齐诗》；燕人韩婴亦传《诗》，是为《韩诗》：三家皆立博士。赵人毛苌传《诗》，是为《毛诗》，未得立。

	 

	高诩字季回，平原般人也。般音卜满反。曾祖父嘉，以鲁诗授元帝，仕至上谷太守。父容，少传嘉学，哀平闲为光禄大夫。

	 

	诩以父任为郎中，世传《鲁诗》。以信行清操知名。王莽篡位，父子称盲，逃，不仕莽世。光武即位，大司空宋弘荐诩，征为郎，除符离长。符离，县，故城在今徐州符离县东也。去官，后征为博士。建武十一年，拜大司农。在朝以方正称。十三年，卒官，赐钱及颐田。

	 

	包咸字子良，会稽曲阿人也。曲阿今润州县。少为诸生，受业长安，师事博士右师细君，姓右师。习《鲁诗》、《论语》。王莽末，去归乡里，于东海界为赤眉贼所得，遂见拘执。十余日，咸晨夜诵经自若，贼异而遣之。因住东海，立精舍讲授。光武即位，乃归乡里。太守黄谠署户曹史，欲召咸入授其子。咸曰：“礼有来学，而无往教。”《礼记》曰“礼闻来学，不闻往教”也。谠遂遣子师之。

	 

	举孝廉，除郎中。建武中，入授皇太子《论语》，又为其章句。拜谏议大夫、侍中、右中郎将。永平五年，迁大鸿胪。每进见，锡以几杖，入屏不趋，赞事不名。经传有疑，辄遣小黄门就舍即问。

	 

	显宗以咸有师傅恩，而素清苦，常特赏赐珍玩束帛，奉禄增于诸卿，咸皆散与诸生之贫者。病笃，帝亲辇驾临视。八年，年七十二，卒于官。

	 

	子福，拜郎中，亦以《论语》入授和帝。

	 

	魏应字君伯，任城人也。少好学。建武初，诣博士受业，习《鲁诗》。闭门诵习，不交僚党，京师称之。后归为郡吏，举明经，除济阴王文学。以疾免官，教授山泽中，徒众常数百人。永平初，为博士，再迁侍中。十三年，迁大鸿胪。十八年，拜光禄大夫。建初四年，拜五官中郎将，诏入授千乘王伉。

	 

	应经明行修，弟子自远方至，著录数千人。肃宗甚重之，数进见，论难于前，特受赏赐。时会京师诸儒于白虎观，讲论《五经》同异，使应专掌难问，侍中淳于恭奏之，帝亲临称制，如石渠故事。明年，出为上党太守，征拜骑都尉，卒于官。

	 

	伏恭字叔齐，琅邪东武人，司徒湛之兄子也。湛弟黯，字稚文，以明《齐诗》，改定章句，作《解说》九篇，位至光禄勋，无子，以恭为后。

	 

	恭性孝，事所继母甚谨，少传黯学，以任为郎。建武四年，除剧令。视事十三年，以惠政公廉闻。青州举为尤异，太常试经第一，拜博士，迁常山太守。敦修学校，教授不辍，由是北州多为伏氏学。永平二年，代梁松为太仆。四年，帝临辟雍，于行礼中拜恭为司空，儒者以为荣。

	 

	初，父黯章句繁多，恭乃省减浮辞，定为二十万言。在位九年，以病乞骸骨罢，诏赐千石奉以终其身。十五年，行幸琅邪，引遇如三公仪。建初二年冬，肃宗行飨礼，以恭为三老。年九十，元和元年卒，赐葬显节陵下。

	 

	子寿，官至东郡太守。

	 

	任末字叔本，蜀郡繁人也。繁，县，故城在今益州新繁县北。少习《齐诗》，游京师，教授十余年。友人董奉德于洛阳病亡，末乃躬推鹿车，载奉德丧致其墓所，由是知名。为郡功曹，辞以病免。后奔师丧，于道物故。临命，来兄子造曰：“必致我尸于师门，使死而有知，魂灵不惭；如其无知，得土而已。”造从之。

	 

	景鸾字汉伯，广汉梓潼人也。少随师学经，涉七州之地。能理《齐诗》、《施氏易》，兼受《河洛图纬》，作《易说》及《诗解》，文句兼取《河洛》，以类相从，名为《交集》。又撰《礼内外记》，号曰《礼略》。又抄风角杂书，列其占验，作《兴道》一篇。及作《月令章句》。凡所著述五十余万言。数上书陈救灾变之术。州郡辟命不就。以寿终。

	 

	薛汉字公子，淮阳人也。世习《韩诗》，父子以章句著名。汉少传父业，尤善说灾异谶纬，教授常数百人。建武初，为博士，受诏校定图谶。当世言《诗》者，推汉为长。永平中，为千乘太守，政有异迹。后坐楚事辞相连，下狱死。弟子犍为杜抚、会稽澹台敬伯、钜鹿韩伯高最知名。

	 

	杜抚字叔和，犍为武阳人也。少有高才。受业于薛汉，定《韩诗章句》。后归乡里教授。沉静乐道，举动必以礼。弟子千余人。后为骠骑将军东平王苍所辟，及苍就国，掾史悉补王官属，未满岁，皆自劾归。时抚为大夫，不忍去，苍闻，赐车马财物遣之。辟太尉府。建初中，为公车令，数月卒官。其所作《诗题约义通》，学者传之，曰《杜君法》云。

	 

	召驯字伯春，九江寿春人也。曾祖信臣，元帝时为少府。《前书》信臣字翁卿，为南阳太守，吏人亲爱，号曰“召父”。父建武中为卷令，卷，县，属荥阳郡。卷音丘圆反。俶傥不拘小节。

	 

	驯少习《韩诗》，博通书传，以志义闻，乡里号之曰“德行恂恂召伯春”。累仕州郡，辟司徒府。建初元年，稍迁骑都尉，侍讲肃宗。拜左中郎将，入授诸王。帝嘉其义学，恩宠甚崇。出拜陈留太守，赐刀剑钱物。元和二年，入为河南尹。章和二年，代任隗为光禄勋，卒于官，赐灾茔陪园陵。

	 

	孙休，位至青州刺史。

	 

	杨仁字文义，巴郡阆中人也。建武中，诣师学习《韩诗》，数年归，静居教授。仕郡为功曹，举孝廉，除郎。太常上仁经中博士，上音时掌反，下同。仁自以年未五十，不应旧科，《汉官仪》曰：“博士限年五十以上。”上府让选。

	 

	显宗特诏补北宫卫士令，《汉官仪》曰：“北宫卫士令一人，秩六百石。”引见，问当世政迹。仁对以宽和任贤，抑黜骄戚为先。又上便宜十二事，皆当世急务。帝嘉之，赐以缣钱。

	 

	及帝崩，时诸马贵盛，各争欲入宫。仁被甲持戟，严勒门卫，莫敢轻进者。肃宗既立，诸马共谮仁刻峻，帝知其忠，愈善之，拜什邡令。今益州什邡县也，音十方。宽惠为政，劝课掾史弟子，悉令就学。其有通明经术者，显之右署，右署，上司。或贡之朝，由是义学大兴。垦田千余顷。行兄丧去官。

	 

	后辟司徒桓虞府。掾有宋章者，贪奢不法，仁终不与交言同席，时人畏其节。后为阆中令，卒于官。

	 

	赵晔字长君，会稽山阴人也。少尝为县吏，奉檄迎督邮，晔耻于厮役，遂弃车马去。到犍为资中，资中，县名，今资州资阳县。诣杜抚受《韩诗》，究竟其术。积二十年，绝问不还，家为发丧制服。抚卒乃归。州召补从事，不就。举有道。卒于家。

	 

	晔著《吴越春秋》、《诗细历神渊》。蔡邕至会稽，读诗细而叹息，以为长于《论衡》。邕还京师，传之，学者咸诵习焉。

	 

	时山阳张匡，字文通。亦习《韩诗》，作章句。后举有道，博士征，不就。卒于家。

	 

	卫宏字敬仲，东海人也。少与河南郑兴俱好古学。

	 

	初，九江谢曼卿善《毛诗》，乃为其训。宏从曼卿受学，因作《毛诗序》，善得《风雅》之旨，于今传于世。后从大司空杜林更受《古文尚书》，为作《训旨》。时济南徐巡师事宏，后从林受学，亦以儒显，由是古学大兴。光武以为议郎。

	 

	宏作《汉旧仪》四篇，以载西京杂事；又著赋、颂、诔七首，皆传于世。

	 

	中兴后，郑众、贾逵传《毛诗》，后马融作《毛诗传》，郑玄作《毛诗》笺。笺，荐也，荐成毛义也。张华博物志曰“郑注毛诗曰笺，不解此意。或云毛公尝为北海相，玄是郡人，故以为敬云。”

	 

	《前书》鲁高堂生，汉兴传《礼》十七篇。后瑕丘萧奋以授同郡后苍，苍授梁人戴德及德兄子圣、沛人庆普。德字近君。圣字次君。普字孝公。于是德为大戴礼，圣为《小戴礼》，普为《庆氏礼》，三家皆立博士。孔安国所献《礼》古经五十六篇及《周官经》六篇，前世传其书，未有名家。中兴已后，亦有《大、小戴博士》，虽相传不绝，然未有显于儒林者。建武中，曹充习庆氏学，传其子褒，遂撰《汉礼》，事在《褒传》。

	 

	董钧字文伯，犍为资中人也。习《庆氏礼》。事大鸿胪王临。元始中，举明经，迁廪牺令，《前书》平帝元始五年，举明经。《汉官仪》曰：“廪牺令一人，秩六百石。”病去官。建武中，举孝廉，辟司徒府。

	 

	钧博通古今，数言政事。永平初，为博士。时草创五郊祭祀，《续汉志》曰：“永平中，以《礼仪谶》及《月令》有五郊迎气，因采元始中故事，兆五郊于洛阳四方，中兆在未，坛皆三尺。”及宗庙礼乐，威仪章服，辄令钧参议，多见从用，当世称为通儒。累迁五官中郎将，常教授门生百余人。后坐事左转骑都尉。年七十余，卒于家。

	 

	中兴，郑众传《周官经》，后马融作《周官传》，授郑玄，玄作《周官注》。玄本习《小戴礼》，后以古经校之，取其义长者，故为郑氏学。玄又注小戴所传《礼记》四十九篇，通为《三礼》焉。

	 

	《前书》齐胡母子都传《公羊春秋》，授东平嬴公，嬴公授东海孟卿，孟卿授鲁人眭孟，眭孟授东海严彭祖、鲁人颜安乐。彭祖为《春秋》严氏学，安乐为《春秋》颜氏学，《前书》彭祖字公子。安乐字翁孙。安乐即眭孟姊子也。又瑕丘江公传《谷梁春秋》，三家皆立博士。梁太傅贾谊为《春秋左氏传训诂》，授赵人贯公。

	 

	丁恭字子然，山阳东缗人也。东缗，今兖州金乡县。习《公羊严氏春秋》。恭学义精明，教授常数百人，州郡请召不应。建武初，为谏议大夫、博士，封关内侯。十一年，迁少府。诸生自远方至者，著录数千人，当世称为大儒。太常楼望、侍中承宫、长水校尉樊鲦等皆受业于恭。二十年，拜侍中祭酒、骑都尉，与侍中刘昆俱在光武左右，每事咨访焉。卒于官。

	 

	周泽字稚都，北海安丘人也。少习《公羊严氏春秋》，隐居教授，门徒常数百人。建武末，辟大司马府，署议曹祭酒。数月，征试博士。中元元年，迁黾池令。奉公克己，矜恤孤羸，吏人归爱之。永平五年，迁右中郎将。十年，拜太常。

	 

	泽果敢直言，数有据争。后北地太守廖信廖音力吊反。坐贪秽下狱，没入财产，显宗以信臧物班诸廉吏，唯泽及光禄勋孙堪、大司农常冲特蒙赐焉。是时京师翕然，在位者咸自勉励。

	 

	堪字子稚，河南缑氏人也。明经学，有志操，清白贞正，爱士大夫，然一毫未尝取于人，以节介气勇自行。王莽末，兵革并起，宗族老弱在营保闲，堪常力战陷敌，无所回避，数被创刃，宗族赖之，郡中咸服其义勇。

	 

	建武中，仕郡县。公正廉洁，奉禄不及妻子，皆以供宾客。及为长吏，所在有迹，为吏人所敬仰。喜分明去就。尝为县令，谒府，趋步迟缓，门亭长谴堪御吏，堪便解印绶去，不之官。后复仕为左冯翊，坐遇下促急，司隶校尉举奏免官。数月，征为侍御史，再迁尚书令。永平十一年，拜光禄勋。

	 

	堪清廉，果于从政，数有直言，多见纳用。十八年，以病乞身，为侍中骑都尉，卒于官。堪行类于泽，故京师号曰“二稚”。

	 

	十二年，以泽行司徒事，如真。泽性简，忽威仪，颇失宰相之望。数月，复为太常。清洁循行，尽敬宗庙。常卧疾斋宫，其妻哀泽老病，窥问所苦。泽大怒，以妻干犯斋禁，遂收送诏狱谢罪。当世疑其诡激。时人为之语曰：“生世不谐，作太常妻，一岁三百六十日，三百五十九日斋。”《汉官仪》此下云“一日不斋醉如泥”。十八年，拜侍中骑都尉。后数为三老五更。建初中致仕，卒于家。

	 

	钟兴字次文，汝南汝阳人也。少从少府丁恭受《严氏春秋》。恭荐兴学行高明，光武召见，问以经义，应对甚明。帝善之，拜郎中，稍迁左中郎将。诏令定《春秋》章句，去其复重，复音复。重音直容反。以授皇太子。又使宗室诸侯从兴受章句。封关内侯。兴自以无功，不敢受爵。帝曰：“生教训太子及诸王侯，非大功邪？”兴曰：“臣师丁恭。”于是复封恭，而兴遂固辞不受爵，卒于官。

	 

	甄宇字长文，北海安丘人也。清静少欲。习《严氏春秋》，教授常数百人。建武中，为州从事，征拜博士，《东观记》曰：“建武中每腊，诏书赐博士一羊。羊有大小肥瘦。时博士祭酒议欲杀羊分肉，又欲投钩，宇复耻之。宇因先自取其最瘦者，由是不复有争讼。后召会，问‘瘦羊博士’所在，京师因以号之。”稍迁太子少傅，卒于官。

	 

	传业子普，普传子承。承尤笃学，未尝视家事，讲授常数百人。诸儒以承三世传业，莫不归服之。建初中，举孝廉，卒于梁相。子孙传学不绝。

	 

	楼望字次子，陈留雍丘人也。少习《严氏春秋》。操节清白，有称乡闾。建武中，赵节王栩光武叔父赵王良之子，谥曰节。闻其高名，遣使赍玉帛请以为师，望不受。后仕郡功曹。永平初，为侍中、越骑校尉，入讲省内。十六年，迁大司农。十八年，代周泽为太常。建初五年，坐事左转太中大夫，后为左中郎将。教授不倦，世称儒宗，诸生著录九千余人。年八十，永元十二年，卒于官，门生会葬者数千人，儒家以为荣。

	 

	程曾字秀升，豫章南昌人也。受业长安，习《严氏春秋》，积十余年，还家讲授。会稽顾奉等数百人常居门下。著书百余篇，皆《五经》通难，又作《孟子章句》。建初三年，举孝廉，迁海西令，卒于官。

	 

	张玄字君夏，河内河阳人也。少习《颜氏春秋》，兼通数家法。建武初，举明经，补弘农文学，迁陈仓县丞。清净无欲，专心经书，方其讲问，乃不食终日。及有难，辄为张数家之说，令择从所安。诸儒皆伏其多通，著录千余人。

	 

	玄初为县丞，尝以职事对府，不知官曹处，吏白门下责之。时右扶风琅邪徐业，亦大儒也，闻玄诸生，试引见之，与语，大惊曰：“今日相遭，真解蒙矣！”遭，逢也。遂请上堂，难问极日。

	 

	后玄去官，举孝廉，除为郎。会《颜氏》博士缺，玄试策第一，拜为博士。居数月，诸生上言玄兼说严氏、冥氏，不宜专为《颜氏》博士。光武且令还署，未及迁而卒。

	 

	李育字元春，扶风漆人也。漆，县，今豳州辛平县。少习《公羊春秋》。沉思专精，博览书传，知名太学，深为同郡班固所重。固奏记荐育于骠骑将军东平王苍，由是京师贵戚争往交之。州郡请召，育到，辄辞病去。

	 

	常避地教授，门徒数百。颇涉猎古学。尝读《左氏传》，虽乐文采，然谓不得圣人深意，以为前世陈元、范升之徒更相非折，折，难也，音之舌反。而多引图谶，不据理体，于是作《难左氏义》四十一事。

	 

	建初元年，卫尉马廖举育方正，为议郎。后拜博士。四年，诏与诸儒论《五经》于白虎观，育以《公羊》义难贾逵，往返皆有理证，最为通儒。

	 

	再迁尚书令。及马氏废，建初八年，顺阳侯马廖子豫为步兵校尉，坐投书怨谤，豫免，廖归国。见《马援传》。育坐为所举免归。岁余复征，再迁侍中，卒于官。

	 

	何休字邵公，任城樊人也。樊，县，故城在今兖州瑕丘县西南。父豹，少府。休为人质仆讷口，而雅有心思，精研《六经》，世儒无及者。以列卿子诏拜郎中，非其好也，辞疾而去。不仕州郡。进退必以礼。

	 

	太傅陈蕃辟之，与参政事。蕃败，休坐废锢，乃作《春秋公羊解诂》，《博物志》曰：“何休注《公羊》云‘何氏学’，有不解者，或答曰‘休谦辞受学于师，乃宣此义不出于己’。”此言为允也。覃思不窥门，十有七年。又注训《孝经》、《论语》、风角七分，皆经纬典谟，不与守文同说。又以《春秋》驳汉事六百余条，妙得《公羊》本意。休善历算，与其师博士羊弼，追述李育意以难二传，作《公羊墨守》、言《公羊》之义不可攻，如墨翟之守城也。《左氏膏肓》、《谷梁废疾》。

	 

	党禁解，又辟司徒。群公表休道术深明，宜侍帷幄，幸臣不悦之，乃拜议郎，屡陈忠言。再迁谏议大夫，年五十四，光和五年卒。

	 

	服虔字子慎，初名重，又名只，后改为虔，河南荥阳人也。少以清苦建志，入太学受业。有雅才，善著文论，作《春秋左氏传解》，行之至今。又以《左传》驳何休之所驳汉事六十条。举孝廉，稍迁，中平末，拜九江太守。免，遭乱行客，病卒。所著赋、碑、诔、书记、连珠、九愤，凡十余篇。

	 

	颍容字子严，陈国长平人也。长平，县，故城在今陈州西北。博学多通，善《春秋左氏》，师事太尉杨赐。郡举孝廉，州辟，公车征，皆不就。初平中，避乱荆州，聚徒千余人。刘表以为武陵太守，不肯起。著《春秋左氏条例》五万余言，建安中卒。

	 

	谢该字文仪，南阳章陵人也。善明《春秋左氏》，为世名儒，门徒数百千人。建安中，河东人乐详条《左氏》疑滞数十事以问，该皆为通解之，名为《谢氏释》，行于世。《魏略》曰：“详字文载，少好学，闻谢该善《左氏传》，乃从南阳步涉诣许，从该问疑难诸要。今《左氏乐氏问》七十二事，详所撰也。杜畿为太守，署详文学祭酒。黄初中，征拜博士。时有博士十余人，学多褊狭，又不熟悉，征详五业并授。其或质难不解，详无愠色，以杖画地，牵譬引类，至忘寝食也。”

	 

	仕为公车司马令，以父母老，托疾去官。欲归乡里，会荆州道断，不得去。少府孔融上书荐之曰：“臣闻高祖创业，韩、彭之将征讨暴乱，陵贾、叔孙通进说《诗书》。陵贾为太中大夫，时时前说称《诗书》，著书十二篇，每奏一篇，高祖未尝不称善。叔孙通为高祖制礼仪。并见《前书》。光武中兴，吴、耿佐命，范升、卫宏修述旧业，故能文武并用，成长久之计。陛下圣德钦明，同符二祖，劳谦厄运，三年乃欢。《史记》：“高宗谅闇，三年不言，言乃欢。”时灵帝崩后，献帝居谅闇，初释服也。今尚父鹰扬，方叔翰飞，尚父，太公也。《毛诗》曰：“维师尚父，时惟鹰扬。”又曰：“方叔聭止，其车三千。鴥彼飞隼，翰飞戾天。”注云：“方叔，卿士，命为将也。聭，临也。鴥，急疾之貌也。飞乃至天，喻士卒至勇，能深入攻敌。”王师电鸷，群凶破殄，始有櫜弓卧鼓之次，《毛诗》曰：“载櫜弓矢。”櫜所以盛弓。言今太平，櫜弓卧鼓，不用征伐，故须贤人也。宜得名儒，典综礼纪。窃见故公车司马令谢该，体曾、史之淑性，曾参、史鱼。兼商、偃之文学，卜商、言偃也。《论语》曰：“文学则子游、子夏。”博通群蓺，周览古今，物来有应，事至不惑，清白异行，敦悦道训。求之远近，少有畴匹。若乃巨骨出吴，《史记》曰：“吴伐越，隳会稽，得骨节专车。吴使使问仲尼：‘骨何者最大？’仲尼曰：‘禹致群神于会稽山，防风氏后至，禹杀而僇之，其节专车，此为大也。’”隼集陈庭，《史记》曰：“有隼集于陈庭而死，楛矢贯之，石砮矢长尺有咫。陈湣公使问仲尼，仲尼曰：‘隼来远矣，此肃慎之矢也。昔武王克商，通道九夷百蛮，使各以其方贿来贡，于是肃慎贡楛矢石砮，长尺有咫。先王以分大姬，配虞胡公而封诸陈。’试求之故府，果得之。”黄能入寝，《左传》曰：“郑子产聘于晋，晋侯有疾，韩宣子曰：‘寡君寝疾，于今三月矣。今梦黄能入于寝门，其何厉鬼邪？’对曰：‘昔尧殛鲧于羽山，其神化为黄能，以入羽泉，实为夏郊，三代祀之。晋为盟主，其或者未之祀也？’韩子祀夏郊，晋侯有闲。”亥有二首，《左传》：“晋悼夫人食舆人之城杞者，绛县人或年长矣，无子，而往与于食。有与疑年，使之年，曰：‘臣小人也，不知纪年。臣生之岁，正月甲子朔，四百有四十五甲子矣。其季于今，三之一也。’吏走问诸朝。师旷曰：‘鲁叔仲惠伯会郄成子于承匡之岁也，七十三年矣。’史赵曰：‘亥有二首六身，下二如身，是其日数也。’士文伯曰：‘然则二万六千六百有六旬也。’”杜注云：“‘亥’字二画在上，并三六为身，如算之六也。”非夫洽闻者，莫识其端也。隽不疑定北阙之前，《前书》昭帝时，有男子成方遂诣北阙，自称卫太子。丞相、御史、二千石至者并莫敢发言，京兆尹隽不疑后到，叱从吏收缚。或曰：“是非未可知？”不疑曰：“诸君何患于卫太子？昔蒯聩违命出奔，辄距而不纳，《春秋》是之。卫太子得罪先帝，亡不即死，今来自诣，此罪人也。”遂送诏狱。天子与大将军霍光闻而嘉之，曰“公卿大臣当用经术，明于大义”也。夏侯胜辩常阴之验，然后朝士益重儒术。《前书》曰，昌邑王嗣立，数出，胜当乘舆车前谏曰：“天久阴不雨，臣下有谋上者，陛下欲何之？”王怒，谓胜为妖言，缚以属吏。吏白霍光。是时光与张子孺谋欲废王，光让子孺，以为泄，子孺实不泄，召问胜，对言“在《洪范》”。光、子孺以此益重儒术士。今该实卓然比迹前列，闲以父母老疾，弃官欲归，道路险塞，无由自致。猥使良才抱朴而逃，逾越山河，沉沦荆楚，所谓往而不反者也。《韩诗外传》曰：“山林之士为名，故往而不能反也。朝廷之士为禄，故入而不能出。”后日当更馈乐以钓由余，克像以求傅说，岂不烦哉？史记曰：“由余，其先晋人也，亡入戎，能晋言。戎王闻缪公贤，故使由余观秦。秦缪公示以宫室积聚。由余曰：‘使鬼为之，则劳神矣；使人为之，亦苦人矣。’缪公退而问内史廖曰：‘孤闻邻国有圣人，敌国之忧也。今由余寡人之害，将柰何？’廖曰：‘戎王处僻，未闻中国之声，君试遗以女乐，以夺其志；为由余请，以疏其闲；留而莫遣，以失其期。戎王怪之，必疑由余。君臣有闲，乃可虑也。’乃令内史廖以女乐二八遗戎王，戎王受而说之。由余数谏不听，缪公又数使人闲要由余，由余遂去降秦。”臣愚以为可推录所在，召该令还。楚人止孙卿之去国，刘向《孙卿子后序》所论孙卿事曰：“卿名况，赵人也。楚相春申君以为兰陵令。或谓春申君曰：‘汤以七十里，文王以百里。孙卿贤者，今与之百里地，楚其危乎！’春申君谢之。孙卿去之赵，后客或谓春申君曰：‘伊尹去夏入殷，殷王而夏亡，管仲去鲁入齐，鲁弱而齐强，故贤者所在，君尊国安。今孙卿天下贤人，所去之国其不安乎！’春申君使人聘孙卿，乃还，复为兰陵令。”汉朝追匡衡于平原，《前书》匡衡为平原文学，长安令杨兴荐之于车骑将军史高，曰：“衡材智有余，经学绝伦，但以无阶朝廷，故随牒在远方。将军试召置幕府，贡之朝廷，必为国器。”高然其言，辟衡为议曹史，荐衡于帝，帝以为郎中。尊儒贵学，惜失贤也。”书奏，诏即征还，拜议郎。以寿终。

	 

	建武中，郑兴、陈元传《春秋左氏》学。时尚书令韩歆上疏，欲为《左氏》立博士，范升与歆争之未决，陈元上书讼《左氏》，遂以魏郡李封为《左氏》博士。后群儒蔽固者数廷争之。及封卒，光武重违众议，而因不复补。

	 

	许慎字叔重，汝南召陵人也。性淳笃，少博学经籍，马融常推敬之，时人为之语曰：“《五经》无双许叔重。”为郡功曹，举孝廉，再迁除洨长。卒于家。洨音侯交反。

	 

	初，慎以《五经》传说臧否不同，于是撰为《五经异义》，又作《说文解字》十四篇，皆传于世。

	 

	蔡玄字叔陵，汝南南顿人也。学通《五经》，门徒常千人，其著录者万六千人。征辟并不就。顺帝特诏征拜议郎，讲论《五经》异同，甚合帝意。迁侍中，出为弘农太守，卒官。

	 

	论曰：自光武中年以后，干戈稍戢，专事经学，自是其风世笃焉。其服儒衣，称先王，儒服为章甫之冠，缝掖之衣也。《礼记》曰：“言必则古昔，称先王。”游庠序，聚横“横”又作“黉”。塾者，盖布之于邦域矣。若乃经生所处，不远万里之路，经生谓博士也。就之者不以万里为远而至也。精庐暂建，赢粮动有千百，精庐，讲读之舍。赢，担负也。其耆名高义开门受徒者，编牒不下万人，皆专相传祖，莫或讹杂。至有分争王庭，树朋私里，繁其章条，穿求崖穴，以合一家之说。故杨雄曰：“今之学者，非独为之华藻，又从而绣其鞶帨。”杨雄《法言》之文也。喻学者文烦碎也。鞶，带也，字或作“幋”。《说文》曰：“幋，覆衣巾也。”音盘。帨，佩巾也，音税。夫书理无二，义归有宗，而硕学之徒，莫之或徙，无二，专一也。故通人鄙其固焉，又雄所谓“譊譊之学，各习其师”也。亦《法言》之文也。譊譊，諠也，音奴交反。且观成名高第，终能远至者，盖亦寡焉，而迂滞若是矣。然所谈者仁义，所传者圣法也。故人识君臣父子之纲，家知违邪归正之路。

	 

	自桓、灵之闲，君道秕僻，秕，谷不成也。以喻政化之恶也。朝纲日陵，国隙屡启，陵，陵迟也。自中智以下，靡不审其崩离；而权强之臣，息其窥盗之谋，谓阎忠劝皇甫嵩，令推亡汉而自立，嵩不从其言。豪俊之夫，屈于鄙生之议者，谓董卓欲大起兵，郑泰止之，卓从其言。人诵先王言也，下畏逆顺埶也。言政化虽坏，而朝久不倾危者，以经籍道行，下人惧逆顺之埶。至如张温、皇甫嵩之徒，功定天下之半，声驰四海之表，俯仰顾眄，则天业可移，犹鞠躬昏主之下，狼狈折札之命，散成兵，就绳约，而无悔心。昏主谓献帝也。札，简也。折简而召，言不劳重命也。绳约犹拘制也。谓温及嵩并被征而就拘制也。暨乎剥桡自极，人神数尽，《易·大过·卦》曰：“栋桡凶。”桡，折也。极，终也。言汉祚自终，人神之数尽。桡音女教反。然后群英乘其运，世德终其祚。群英谓袁术、曹操之属。代德终其祚谓曹丕即位，废献帝为山阳公，自废至薨十四年，以寿终。迹衰敝之所由致，而能多历年所者，斯岂非学之效乎？迹犹寻也。言由有儒学，故能长久也。故先师垂典文，褒励学者之功，笃矣切矣。不循《春秋》，至乃比于杀逆，其将有意乎！《史记》曰“为人君父而不通《春秋》之义者，必蒙首恶之名。为人臣子而不通《春秋》之义者，必陷篡弑诛死之罪”也。

	 

	赞曰：斯文未陵，亦各有承。《论语》曰：“天之将丧斯文也。”言斯文未陵迟，故学者分门，各自承袭其家业也。涂分流别，专门并兴。精疏殊会，通阂相征。千载不作，渊原谁澄？说经者，各自是其一家，或精或疏，或通或阂，去圣既久，莫知是非。若千载一圣，不复作起，则泉原混浊，谁能澄之。