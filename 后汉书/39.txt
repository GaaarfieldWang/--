吴汉字子颜，南阳宛人也。家贫，给事县为亭长。王莽末，以宾客犯法，乃亡命至渔阳。命，名也。谓脱其名籍而逃亡。资用乏，以贩马自业，往来燕、蓟闲，所至皆交结豪杰。更始立，使使者韩鸿徇河北。续汉书曰：“南阳人韩鸿为谒者，使持节降河北，拜除二千石。”或谓鸿曰：“吴子颜，奇士也，可与计事。”鸿召见汉，甚悦之，遂承制拜为安乐令。安乐，县名，属渔阳郡，故城在今幽州潞县西北。

	 

	会王郎起，北州扰惑。汉素闻光武长者，独欲归心。乃说太守彭宠曰：“渔阳、上谷突骑，天下所闻也。君何不合二郡精锐，附刘公击邯郸，此一时之功也。”一时，言不可再遇也。宠以为然，而官属皆欲附王郎，宠不能夺。汉乃辞出，止外亭，念所以谲众，未知所出。谲，诈也。未知欲出何计以诈之。望见道中有一人似儒生者，汉使人召之，为具食，续汉书曰：“时道路多饥人，来求食者似儒生，汉召之，故先为具食。”问以所闻。生因言刘公所过，为郡县所归；邯郸举尊号者，实非刘氏。汉大喜，即诈为光武书，移檄渔阳，使生赍以诣宠，令具以所闻说之，汉复随后入。宠甚然之。于是遣汉将兵与上谷诸将并军而南，所至击斩王郎将帅。续汉书曰：“攻蓟，诛王郎大将赵闳等。”及光武于广阿，拜汉为偏将军。既拔邯郸，续汉书曰：“时上使汉等将突骑，扬兵戏马，立骑驰环邯郸城，乃围之。”赐号建策侯。

	 

	汉为人质厚少文，造次不能以辞自达。邓禹及诸将多知之，数相荐举，及得召见，遂见亲信，常居门下。

	 

	光武将发幽州兵，夜召邓禹，问可使行者。禹曰：“闲数与吴汉言，其人勇鸷有智谋，广雅曰：“鸷，执也。”凡鸟之勇锐，兽之猛悍者，皆名鸷也。诸将鲜能及者。”即拜汉大将军，持节北发十郡突骑。更始幽州牧苗曾闻之，阴勒兵，来诸郡不肯应调。调，发也。汉乃将二十骑先驰至无终。无终，本山戎国也。无终山名，因为国号。汉为县名，属右北平，故城在今幽州渔阳县也。曾以汉无备，出迎于路，汉即撝兵骑，收曾斩之，而夺其军。北州震骇，城邑莫不望风弭从。弭犹服也。遂悉发其兵，引而南，与光武会清阳。诸将望见汉还，士马甚盛，皆曰：“是宁肯分兵与人邪？”及汉至莫府，上兵簿，莫，大也。兵簿，军士之名帐。诸将人人多请之。光武曰：“属者恐不与人，属犹近也。今所请又何多也？”诸将皆惭。

	 

	初，更始遣尚书令谢躬率六将军攻王郎，不能下。会光武至，共定邯郸，而躬裨将虏掠不相承禀，光武深忌之。虽俱在邯郸，遂分城而处，然每有以慰安之。躬勤于职事，光武常称曰“谢尚书真吏也”，故不自疑。躬既而率其兵数万，还屯于邺。时光武南击青犊，谓躬曰：“我追贼于射犬，必破之。尤来在山阳者，埶必当惊走。若以君威力，击此散虏，必成禽也。”躬曰：“善。”及青犊破，而尤来果北走隆虑山，躬乃留大将军刘庆、魏郡太守陈康守邺，自率诸将军击之。穷寇死战，其锋不可当，躬遂大败，死者数千人。光武因躬在外，乃使汉与岑彭袭其城。汉先令辩士说陈康曰：“盖闻上智不处危以侥幸，侥犹求也。中智慧因危以为功，下愚安于危以自亡。危亡之至，在人所由，不可不察。今京师败乱，四方云扰，公所闻也。萧王兵强士附，河北归命，公所见也。谢躬内背萧王，外失众心，公所知也。公今据孤危之城，待灭亡之祸，义无所立，节无所成。不若开门内军，转祸为福，免下愚之败，收中智之功，此计之至者也。”康然之。于是康收刘庆及躬妻子，开门内汉等。及躬从隆虑归邺，不知康已反之，乃与数百骑轻入城。汉伏兵收之，手击杀躬，其众悉降。续汉书曰：“时岑彭已在城中，将躬诣传舍，驰白汉。汉至，躬在彭前伏，汉曰：‘何故与鬼语！’遂杀之。”躬字子张，南阳人。初，其妻知光武不平之，常戒躬曰：“君与刘公积不相能，而信其虚谈，不为之备，终受制矣。”躬不纳，故及于难。

	 

	光武北击群贼，续汉书曰：“从击铜马、重连、高胡，皆破之。”汉常将突骑五千为军锋，数先登陷陈。及河北平，汉与诸将奉图书，上尊号。光武即位，拜为大司马，更封舞阳侯。

	 

	建武二年春，汉率大司空王梁，建义大将军祐，大将军杜茂，执金吾贾复，扬化将军坚镡，偏将军王霸，骑都尉刘隆、马武、阴识，共击檀乡贼于邺东漳水上，大破之，水经曰，漳水源出上党长子县西发鸠山，东北至昌亭，与呼沱河合。降者十余万人。帝使使者玺书定封汉为广平侯，食广平、斥漳、曲周、广年，凡四县。四县皆属广平郡。广平故城在今洺州永年县西北，广年在今永年县东北，斥漳在今洺州洺水县，曲周故城在今洺州曲周县西南。广年，避隋炀帝讳，改为永年县。复率诸将击邺西山贼黎伯卿等，及河内修武，悉破诸屯聚。车驾亲幸抚劳。复遣汉进兵南阳，击宛、涅阳、郦、穰、新野诸城，皆下之。引兵南，与秦丰战黄邮水上，破之。南阳新野县有黄邮水、黄邮聚也。又与偏将军冯异击昌城五楼贼张文等，又攻铜马、五幡于新安，皆破之。

	 

	明年春，率建威大将军耿弇、虎牙大将军盖延，击青犊于轵西，大破降之。又率骠骑大将军杜茂、强弩将军陈俊等，围苏茂于广乐。刘永将周建别招聚收集得十余万人，救广乐。汉将轻骑迎与之战，不利，墯马伤膝，还营，建等遂连兵入城。诸将谓汉曰：“大敌在前而公伤卧，众心惧矣。”汉乃勃然裹创而起，椎牛飨士，令军中曰：“贼众虽多，皆劫掠群盗，‘胜不相让，败不相救’，此上两句在《左传》，郑公子突之词也。非有仗节死义者也。今日封侯之秋，诸君勉之！”于是军士激怒，人倍其气。旦日，建、茂出兵围汉。汉选四部精兵黄头吴河等，《前书》邓通为黄头郎。《音义》曰：“土胜水，故刺船郎著黄帽，号黄头也。”及乌桓突骑三千余人，齐鼓而进。续汉书曰：“汉躬被甲拔戟，令诸部将曰：‘闻雷鼓声，皆大呼俱进，后至者斩。’遂鼓而进之。”建军大溃，反还奔城。汉长驱追击，争门并入，大破之，茂、建突走。汉留杜茂、陈俊等守广乐，自将兵助盖延围刘永于睢阳。永既死，二城皆降。

	 

	明年，又率陈俊及前将军王梁，击破五校贼于临平，追至东郡箕山，大破之。北击清河长直及平原五里贼，皆平之。《东观记》及续汉书“长直”并作“长垣”。案：长垣，县名，在河南，不得言北击，而范书作长直，当是贼号，或因地以为名。时鬲县五姓共逐守长，据城而反。鬲，县，属平原郡，故城在今德州西北。五姓，盖当土强宗豪右也。鬲音革。诸将争欲攻之，汉不听，曰：“使鬲反者，皆守长罪也。敢轻冒进兵者斩。”乃移檄告郡，使收守长，而使人谢城中。五姓大喜，即相率归降。诸将乃服，曰：“不战而下城，非众所及也。”

	 

	冬，汉率建威大将军耿弇、汉忠将军王常等，击富平、获索二贼于平原。明年春，贼率五万余人夜攻汉营，军中惊乱，汉坚卧不动，有顷乃定。即夜发精兵出营突击，大破其众。因追讨余党，遂至无盐，无盐，县名，属东平国，故城在今郓州东。进击勃海，皆平之。又从征董宪，围朐城。明年春，拔朐，朐，县名，解见光武纪。斩宪。事已见《刘永传》。东方悉定，振旅还京师。

	 

	会隗嚣畔，夏，复遣汉西屯长安。八年，从车驾上陇，遂围隗嚣于西城。帝来汉曰：“诸郡甲卒但坐费粮食，若有逃亡，则沮败众心，宜悉罢之。”汉等贪并力攻嚣，遂不能遣，粮食日少，吏士疲役，逃亡者多，及公孙述救至，汉遂退败。

	 

	十一年春，率征南大将军岑彭等伐公孙述。及彭破荆门，长驱入江关，汉留夷陵，装露桡船，桡，短楫也，音人遥反。将南阳兵及驰刑募士三万人溯江而上。会岑彭为刺客所杀，汉并将其军。十二年春，与公孙述将魏党、公孙永战于鱼涪津，大破之，续汉书曰：“犍为郡南安县有渔涪津，在县北，临大江。”《南中志》曰：“渔涪津广数百步。”遂围武阳。述遣子婿史兴将五千人救之。汉迎击兴，尽殄其众，因入犍为界。诸县皆城守。汉乃进军攻广都，拔之。遣轻骑烧成都市桥，桥名也，解见《公孙述传》。武阳以东诸小城皆降。

	 

	帝戒汉曰：“成都十余万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。”汉乘利，遂自将步骑二万余人进逼成都，去城十余里，阻江北为营，作浮桥，使副将武威将军刘尚《东观记》、续汉书“尚”字并作“禹”。将万余人屯于江南，相去二十余里。帝闻大惊，让汉曰：“比来公千条万端，何意临事勃乱！既轻敌深入，又与尚别营，事有缓急，不复相及。贼若出兵缀公，以大众攻尚，尚破，公即败矣。幸无它者，急引兵还广都。”诏书未到，述果使其将谢丰、袁吉将众十许万，分为二十余营，并出攻汉。使别将将万余人劫刘尚，令不得相救。汉与大战一日，兵败，走入壁，丰因围之。汉乃召诸将厉之曰：“吾共诸君逾越险阻，转战千里，所在斩获，遂深入敌地，至其城下。而今与刘尚二处受围，埶既不接，其祸难量。欲潜师就尚于江南，并兵御之。若能同心一力，人自为战，大功可立；如其不然，败必无余。成败之机，在此一举。”诸将皆曰“诺”。于是飨士秣马，闭营三日不出，乃多树幡旗，使烟火不绝，夜衔枚引兵与刘尚合军。丰等不觉，明日，乃分兵拒江北，自将攻江南。汉悉兵迎战，自旦至晡，遂大破之，斩谢丰、袁吉，获甲首五千余级。于是引还广都，留刘尚拒述，具以状上，而深自谴责。帝报曰：“公还广都，甚得其宜，述必不敢略尚而击公也。略犹过也。若先攻尚，公从广都五十里悉步骑赴之，适当值其危困，破之必矣。”自是汉与述战于广都、成都之闲，八战八克，遂军于其郭中。述自将数万人出城大战，汉使护军高午、唐邯将数万锐卒击之。述兵败走，高午奔陈刺述，杀之。事已见《述传》。旦日城降，斩述首传送洛阳。明年正月，汉振旅浮江而下。至宛，诏令过家上冢，赐谷二万斛。

	 

	十五年，复率扬武将军马成、捕虏将军马武北击匈奴，徙雁门、代郡、上谷吏人六万余口，置居庸、常山关以东。

	 

	十八年，蜀郡守将史歆反于成都，自称大司马，攻太守张穆，穆逾城走广都，歆遂移檄郡县，而宕渠杨伟、朐□徐容等，宕渠、朐□，二县名，皆属巴郡。朐音劬，□音忍。宕渠山名，因以名县，故城在今渠州流江县东北，俗名车骑城是也。《十三州志》朐音春，□音闰。其地下瑨，多朐□虫，因以名县。故城在今夔州云安县西万户故城是也。起兵各数千人以应之。帝以歆昔为岑彭护军，晓习兵事，故遣汉率刘尚及太中大夫臧宫将万余人讨之。汉入武都，乃发广汉、巴、蜀三郡兵围成都，百余日城破，诛歆等。汉乃乘桴沿江下巴郡，杨伟、徐容等惶恐解散，汉诛其渠帅二百余人，徙其党与数百家于南郡、长沙而还。

	 

	汉性强力，每从征伐，帝未安，恒侧足而立。诸将见战陈不利，或多惶惧，失其常度。汉意气自若，方整厉器械，激扬士吏。帝时遣人观大司马何为，还言方修战攻之具，乃叹曰：“吴公差强人意，隐若一敌国矣！”隐，威重之貌。言其威重若敌国。《前书》周亚夫谓剧孟曰：“大将得之，若一敌国矣。”每当出师，朝受诏，夕即引道，初无办严之日。严即装也，避明帝讳，故改之。故能常任职，以功名终。及在朝廷，斤斤谨质，形于体貌。《尔雅》曰：“明明、斤斤，察也。”李巡曰：“斤斤，精详之察也。”孙炎曰：“重慎之察也。”斤音靳。汉尝出征，妻子在后买田业。汉还，让之曰：“军师在外，吏士不足，何多买田宅乎！”遂尽以分与昆弟外家。《东观记》曰“汉但修里宅，不起第。夫人先死，薄葬小坟，不作祠堂”也。

	 

	二十年，汉病笃。车驾亲临，问所欲言。对曰：“臣愚无所知识，唯愿陛下慎无赦而已。”及薨，有诏悼愍，赐谥曰忠侯。《东观记》曰：“有司秦议以武为谥，诏特赐谥曰忠侯。”发北军五校、轻车、介士送葬，如大将军霍光故事。汉置南北军五校，解见《顺帝纪》。轻车，兵车也。介士，甲士也。《霍光传》云以北军五校尉、轻车、介士载光尸以辒辌车，黄屋左纛，军陈至茂陵。不以南军者，重之也。

	 

	子哀侯成嗣，为奴所杀。二十八年，分汉封为三国：成子旦为灈阳侯，灈阳，县名，属汝南郡，在灈水之阳，因以为名，其地今豫州吴房县也。音劬。以奉汉嗣；旦弟盱盱音火俱反。为筑阳侯；成弟国为新蔡侯。筑阳，县名，属南阳郡，古谷国也，在筑水之阳，故城在今襄州谷城县西。新蔡，县名，属汝南郡，蔡平侯自蔡徙此，故加“新”字，今豫州县也。筑音逐。旦卒，无子，国除。建初八年，徙封盱为平春侯，平春，县名，属江夏郡。以奉汉后。盱卒，子胜嗣。初，汉兄尉为将军，从征战死，封尉子彤为安阳侯。安阳，县名，属汝南郡，古江国也，故城在今豫州新息县西南。帝以汉功大，复封弟翕为褒亲侯。吴氏侯者凡五国。

	 

	初，渔阳都尉严宣，与汉俱会光武于广阿，光武以为偏将军，封建信侯。建信，县名，属千乘国。

	 

	论曰：吴汉自建武世，常居上公之位，终始倚爱之亲，“差强人意”，是倚之也；遂见亲信，是爱之也。谅由质简而强力也。子曰“刚毅木讷近仁”，《论语》文。刚毅谓强而能断。木，朴悫貌。讷，忍于言也。四者皆仁之质，若加文，则成仁矣，故言近仁。斯岂汉之方乎！方，比也。昔陈平智有余以见疑，周勃资朴忠而见信。高祖谓吕后曰：“陈平智有余，然难独任。”是见疑也。又曰：“周勃重厚少文，安刘氏者必勃。”是见信也。夫仁义不足以相怀，则智者以有余为疑，而朴者以不足取信矣。怀，依也。言若仁义之心足相依信，则情无疑阻。若彼此之诚未协，仁义不足相依，则智者翻以有余见疑，朴朴以愚直取信。

	 

	盖延字巨卿，渔阳要阳人也。要阳，县名，光武时省。身长八尺，弯弓三百斤。边俗尚勇力，而延以气闻。历郡列掾、州从事，所在职办。古者三公下至郡县皆有掾属。续汉志曰：“建武十八年，立刺史十二人，人主一州，皆有从事史、假佐，每郡皆置诸曹掾。”郡中列掾非一，延并为之，故言历也。渔阳属幽州。《东观记》云延为幽州从事。彭宠为太守，召延署营尉，行护军。

	 

	及王郎起，延与吴汉同谋归光武。续汉书曰：“并与狐奴令王梁同劝宠。”延至广阿，拜偏将军，号建功侯，从平河北。光武即位，以延为虎牙将军。

	 

	建武二年，更封安平侯。遣南击敖仓，转攻酸枣、封丘，皆拔。酸枣、封丘，二县名，属陈留郡。酸枣故城在今滑州县也。封丘故城在今汴州县也。其夏，督驸马都尉马武、骑都尉刘隆、护军都尉马成、偏将军王霸等南伐刘永，先攻拔襄邑，续汉书曰：“时刘永别将许德据襄邑，延攻而拔之。”进取麻乡，麻乡，县名，故城在今宋州砀山县东北。遂围永于睢阳。数月，尽收野麦，夜梯其城入。永惊惧，引兵走出东门，《东观记》云“走出鱼门”，然则东门名鱼门也。延追击，大破之。永弃军走谯，延进攻，拔薛，斩其鲁郡太守，薛，县名，属鲁国，故城在今徐州滕县东南。《东观记》曰“鲁郡太守梁丘寿”也。而彭城、扶阳、杼秋、萧皆降。扶阳，县名，属沛郡。杼秋，县名，属梁国，故城在今徐州萧县西北。杼音食汝反。又破永沛郡太守，斩之。《东观记》曰：“沛郡太守陈修。”永将苏茂、佼强、周建等三万余人佼强，姓名也，周大夫原伯佼之后也。救永，共攻延，延与战于沛西，大破之。永军乱，遁没溺死者太半。永弃城走湖陵，苏茂奔广乐。延遂定沛、楚、临淮，修高祖庙，置啬夫、祝宰、乐人。楚即今彭城县也。临淮，郡名，今泗州下邳县。高祖庙在今徐州沛县东故泗水亭中，即高祖为亭长之所也。啬夫，主知庙事。《东观记》曰：“时盖延因斋戒祠高祖庙。”

	 

	三年，睢阳复反城迎刘永，反音翻。延复率诸将围之百日，收其野谷。永乏食，突走，延追击，尽得辎重。永为其将所杀，永弟防举城降。

	 

	四年春，延又击苏茂、周建于蕲，蕲，县名，属沛郡，有大泽乡。蕲音机。进与董宪战留下，皆破之。留，县名，属楚国，故城在今徐州沛县东南。因率平狄将军庞萌攻西防，拔之。西防，县名，春秋时宋之西防城，故城在今宋州单父县北。复追败周建、苏茂于彭城，茂、建亡奔董宪，董宪将贲休举兰陵城降。《前书》有贲赫，音肥。今有此姓，音奔。宪闻之，自郯围休，时延及庞萌在楚，请往救之，帝来曰：“可直往捣郯，则兰陵必自解。”捣，击也。《东观记》作“击”字。延等以贲休城危，遂先赴之。宪逆战而阳败，延等逐退，因拔围入城。明日，宪大出兵合围，延等惧，遽出突走，因往攻郯。帝让之曰：“闲欲先赴郯者，以其不意故耳。今既奔走，贼计已立，围岂可解乎！”延等至郯，果不能克，而董宪遂拔兰陵，杀贲休。延等往来要击宪别将于彭城、郯、邳之闲，战或日数合，颇有克获。帝以延轻敌深入，数以书诫之。《东观记》载延上疏辞曰：“臣幸得受干戈，诛逆虏，奉职未称，久留天诛，常恐污辱名号，不及等伦。天下平定已后，曾无尺寸可数，不得预竹帛之编。明诏深闵，儆戒备具，每事奉循诏命，必不敢为国之忧也。”及庞萌反，攻杀楚郡太守，引军袭败延，延走，北度泗水，破舟楫，坏津梁，仅而得免。《东观记》、续汉书皆云萌攻延，延与战，破之。诏书劳延曰：“庞萌一夜反畔，相去不远，营壁不坚，殆令人齿欲相击，而将军有不可动之节，吾甚美之。”此传言“仅而得免”，与彼不同。帝自将而东，征延与大司马吴汉、汉忠将军王常、前将军王梁、捕虏将军马武、讨虏将军王霸等会任城，讨庞萌于桃乡，又并从征董宪于昌虑，皆破平之。六年春，遣屯长安。

	 

	九年，隗嚣死，延西击街泉、略阳、清水诸屯聚，皆定。街泉、略阳、清水三县，皆属天水郡。

	 

	十一年，与中郎将来歙攻河池，未克，以病引还，拜为左冯翊，将军如故。续汉书曰：“视事四年，人敬其威信。”十三年，增封定食万户。十五年，薨于位。

	 

	子扶嗣。扶卒，子侧嗣。永平十三年，坐与舅王平谋反，伏诛，国除。永初七年，邓太后绍封延曾孙恢为芦亭侯。《东观记》作“庐亭”。恢卒，子遂嗣。

	 

	陈俊字子昭，南阳西鄂人也。江夏郡有鄂，故此加“西”也，故城在今邓州向城县南也。少为郡吏。更始立，以宗室刘嘉为太常将军，俊为长史。光武徇河北，嘉遣书荐俊，光武以为安集掾。《东观记》曰：“俊初调补曲阳长，上曰：‘欲与君为左右，小县何足贪乎?’俊即拜，解印绶，上以为安集掾。”

	 

	从击铜马于清阳，进至蒲阳，拜强弩将军。《华峤书》曰：“拜为强弩偏将军，赐绛衣九百领，以衣中坚同心士。”与五校战于安次，俊下马，手接短兵，所向必破，追奔二十余里，斩其渠帅而还。光武望而叹曰：“战将尽如是，岂有忧哉！”五校引退入渔阳，所过虏掠。俊言于光武曰：“宜令轻骑出贼前，使百姓各自坚壁，以绝其食，可不战而殄也。”光武然之，遣俊将轻骑驰出贼前。视人保壁坚完者，来令固守；放散在野者，因掠取之。贼至无所得，遂散败。及军还，光武谓俊曰：“困此虏者，将军策也。”及即位，封俊为列侯。

	 

	建武二年春，攻匡贼，下四县，匡贼即匡城县贼也。《东观记》作“匡城贼”。匡城，古匡邑也，故城在今滑州匡城县南。更封新处侯。新处，县名，属中山国。引击顿丘，降三城。顿丘，县名，属东郡，故城在今魏州顿丘县北阴安城是也。其秋，大司马吴汉承制拜俊为强弩大将军，别击金门、白马贼于河内，皆破之。金门、白马并山名，在今洛州福昌县西南，有金门白马水。盖贼起于二山，因以为名。四年，转徇汝阳及项，又拔南武阳。南武阳，县名，属太山郡，故城在今沂州费县西。是时太山豪杰多拥众与张步连兵，吴汉言于帝曰：“非陈俊莫能定此郡。”于是拜俊太山太守，行大将军事。张步闻之，遣其将击俊，战于嬴下，嬴，县名，属太山郡。嬴音盈。俊大破之，追至济南，收得印绶九十余，步时拟私封爵人之印绶。稍攻下诸县，遂定太山。五年，与建威大将军耿弇共破张步。事在《弇传》。

	 

	时琅邪未平，乃徙俊为琅邪太守，领将军如故。齐地素闻俊名，入界，盗贼皆解散。俊将兵击董宪于赣榆，赣榆，县名，属东海郡。赣音贡。进破朐贼孙阳，平之。八年，张步畔，还琅邪，俊追讨，斩之。帝美其功，诏俊得专征青、徐。《华峤书》曰：“赐俊玺书曰：‘将军元勋大著，威震青、徐，两州有警，得专征之。’”俊抚贫弱，表有义，检制军吏，不得与郡县相干，百姓歌之。数上书自请，愿奋击陇、蜀。诏报曰：“东州新平，大将军之功也。负海猾夏，盗贼之处，国家以为重忧，且勉镇抚之。”

	 

	十三年，增邑，定封祝阿侯。祝阿，县名，属平原郡。明年，征奉朝请。二十三年卒。

	 

	子浮嗣，徙封蕲春侯。蕲春，今蕲州县也。《东观记》曰：“诏书以祝阿益济南国，故徙浮封蕲春侯。”蕲音祈。浮卒，子专诸嗣。专诸卒，子笃嗣。

	 

	臧宫字君翁，颍川郏人也。郏，县名，今汝州郏城县也。少为县亭长、游徼，续汉书曰“每十里一亭，亭有长，以禁盗贼。每乡有游徼，掌循禁奸盗”也。后率宾客入下江兵中为校尉，因从光武征战，诸将多称其勇。光武察宫勤力少言，甚亲纳之。及至河北，以为偏将军，从破群贼，数陷陈却敌。

	 

	光武即位，以为侍中、骑都尉。建武二年，封成安侯。成安，县名，属颍川郡。明年，将突骑与征虏将军祭遵击更始将左防、韦颜《华峤书》“韦”字作“韩”。于涅阳、郦，悉降之。五年，将兵徇江夏，击代乡、钟武、竹里，皆下之。钟武，县名，属江夏郡，故城在今申州钟山县西南。帝使太中大夫《华峤书》曰“使张明”也。持节拜宫为辅威将军。七年，更封期思侯。期思，县名，属汝南郡，故城在今光州固始县西北。击梁郡、济阴，皆平之。

	 

	十一年，将兵至中卢，屯骆越。中卢，县名，属南郡，故城在今襄州阳县南。盖骆越人徙于此，因以为名。是时公孙述将田戎、任满与征南大将军岑彭相拒于荆门，彭等战数不利，越人谋畔从蜀。宫兵少，力不能制。会属县送委输车数百乘至，宫夜使锯断城门限。令车声回转出入至旦。越人候伺者闻车声不绝，而门限断，相告以汉兵大至。其渠帅乃奉牛酒以劳军营。宫陈兵大会，击牛酾酒，酾音所宜反。《说文》曰：“下酒也。”《诗》注曰“以筐曰酾”也。飨赐慰纳之，越人由是遂安。

	 

	宫与岑彭等破荆门，别至垂鹊山，通道出秭归，至江州。岑彭下巴郡，使宫将降卒五万，从涪水上平曲。公孙述将延岑盛兵于沉水，沉水出广汉，解见光武纪。时宫众多食少，转输不至，而降者皆欲散畔，郡邑复更保聚，观望成败。宫欲引还，恐为所反。反音翻。会帝遣谒者将兵诣岑彭，有马七百匹，宫矫制取以自益，晨夜进兵，多张旗帜，登山鼓噪，右步左骑，挟船而引，呼声动山谷。岑不意汉军卒至，登山望之，大震恐。宫因从击，大破之。斩首溺死者万余人，水为之浊流。延岑奔成都，其众悉降，尽获其兵马珍宝。华峤书曰：“上玺书劳宫，赐吏士绛缣六千匹。”自是乘胜追北，降者以十万数。人好阳而恶阴，北方幽阴之地，故军败者皆谓之北。《史记·乐书》曰：“北者，败也。”而近代音北为背，失其指矣。

	 

	军至平阳乡，蜀将王元举众降。进拔挠竹，破涪城，斩公孙述弟恢，复攻拔繁、郫。繁，县名，属蜀郡。繁，江名，因以为县名，故城在今益州新繁县北。郫，县名，属蜀郡，故城在今益州郫县北。郫音皮。前后收得节五，印绶千八百。是时大司马吴汉亦乘胜进营逼成都。宫连屠大城，兵马旌旗甚盛，乃乘兵入小雒郭门，历成都城下，张载注《蜀都赋》云：“汉武帝元鼎三年，立成都郭十八门。”小雒郭门盖其数焉。至吴汉营，饮酒高会。汉见之甚欢，谓宫曰：“将军向者经虏城下，震扬威灵，风行电照。然穷寇难量，还营愿从它道矣。”宫不从，复路而归，贼亦不敢近之。进军咸门，成都北面东头门。与吴汉并灭公孙述。

	 

	帝以蜀地新定，拜宫为广汉太守。十三年，增邑，更封酂侯。十五年，征还京师，以列侯奉朝请，定封朗陵侯。朗陵，县名，属汝南郡，故城在今豫州朗山县西南。十八年，拜太中大夫。

	 

	十九年，妖巫维汜弟子单臣、傅镇等，复妖言相聚，入原武城，“维”或作“缑”。劫吏人，自称将军。于是遣宫将北军及黎阳营数千人围之。贼谷食多，数攻不下，士卒死伤。帝召公卿诸侯王问方略，皆曰“宜重其购赏”。时显宗为东海王，独对曰：“妖巫相劫，埶无久立，其中必有悔欲亡者。但外围急，不得走耳。宜小挺缓，挺，解也。令得逃亡，逃亡则一亭长足以禽矣。”帝然之，即来宫彻围缓贼，贼众分散，遂斩臣、镇等。宫还，迁城门校尉，复转左中郎将。击武溪贼，至江陵，降之。武溪，水名，在今辰州卢溪县。

	 

	宫以谨信质朴，故常见任用。后匈奴饥疫，自相分争，帝以问宫，宫曰：“愿得五千骑以立功。”帝笑曰：“常胜之家，难与虑敌，吾方自思之。”二十七年，宫乃与杨虚侯马武上书曰：“匈奴贪利，无有礼信，穷则稽首，安则侵盗，缘边被其毒痛，中国忧其抵突。抵，触也。虏今人畜疫死，旱蝗赤地，赤地，言在地之物皆尽。说苑曰：“晋平公时，赤地千里。”疫困之力，不当中国一郡。万里死命，县在陛下。福不再来，时或易失，《左传》曰：“大福不再。”蒯通曰：“时者难遇而易失也。”岂宜固守文德而堕武事乎？今命将临塞，厚县购赏，喻告高句骊、乌桓、鲜卑攻其左，发河西四郡、谓张掖、酒泉、武威、金城也。天水、陇西羌胡击其右。如此，北虏之灭，不过数年。臣恐陛下仁恩不忍，谋臣狐疑，令万世刻石之功不立于圣世。”诏报曰：“《黄石公记》曰，‘柔能制刚，弱能制强’。即张良于下邳圯所见老父出一编书者。柔者德也，刚者贼也，弱者仁之助也，强者怨之归也。故曰有德之君，以所乐乐人；无德之君，以所乐乐身。乐人者其乐长，乐身者不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，《左传》曰：“国无善政，则自取谪于日月之灾。”百姓惊惶，人不自保，而复欲远事边外乎？孔子曰：‘吾恐季孙之忧，不在颛臾。’颛臾，鲁附庸之国。鲁卿季氏贪其土地，欲伐而兼之。时孔子弟子冉有仕于季氏，孔子责之。冉有曰：“今夫颛臾固而近季氏之邑，今不取，恐为子孙之忧。”孔子曰：“吾恐季孙之忧，不在颛臾，而在萧墙之内也。”且北狄尚强，而屯田警备传闻之事，恒多失实。《公羊传》曰：“见者异辞，闻者异辞，传闻者异辞。”诚能举天下之半以灭大寇，岂非至愿；苟非其时，不如息人。”自是诸将莫敢复言兵事者。

	 

	宫永平元年卒，谥曰愍侯。子信嗣。信卒，子震嗣。震卒，子松嗣。元初四年，与母别居，国除。永宁元年，邓太后绍封松弟由为朗陵侯。

	 

	论曰：中兴之业，诚艰难也。然敌无秦、项之强，人资附汉之思，虽怀玺纡绂，跨陵州县，玺，解见光武纪。《白虎通》曰：“天子朱绂，诸侯赤绂，上广一尺，下广二尺，法天一地二也，长三尺，法天地人也。”董巴《舆服志》曰：“古者上下皆有绂，所以殊贵贱也。自五霸递兴，以绂非兵服，于是去绂也。”殊名诡号，千队为群，尚未足以为比功上烈也。至于山西既定，威临天下，谓诛隗嚣、公孙述。戎羯丧其精胆，群帅贾其余壮，羯本匈奴别部，分散居于上党、武乡、羯室，因号羯胡。此总谓戎夷耳，不指于羯也。《左传》曰：“欲勇者，贾余余勇。”斯诚雄心尚武之几，先志玩兵之日。几，会也。玩，习也。先志者，乘胜之志也。臧宫、马武之徒，抚鸣剑而抵掌，志驰于伊吾之北矣。屈原曰：“抚长剑兮玉珥。”曹植《结交篇》曰：“利剑鸣手中。”《说文》曰：“抵，侧击也。”光武审《黄石》，存包桑，《周易·否卦·九五》曰：“其亡其亡，系于包桑。”言圣人居天位，不可以安，常自危惧，乃是系于包桑也。包，本也，系于桑本，言其固也。闭玉门以谢西域之质，卑词币以礼匈奴之使，西域传曰，建武二十一年，西域十八国俱遣子弟入侍，天子以中国初定，皆还其侍子。《匈奴传》曰，建武二十八年，匈奴遣使诣阙贡马及裘，乞和亲。帝报曰：“单于国内虚耗，贡物裁以通礼，何必马裘?今赠缯五百匹，斩马剑一。”是卑辞币礼也。其意防盖已弘深。岂其颠沛平城之围，忍伤黥王之陈乎?平城，县名，今云州定襄县。高祖七年，击韩王信，至平城，被匈奴围，七日乃解。十二年，高祖亲击淮南王黥布，在陈为流矢所中。颠沛，狼狈也，颠音丁千反。

	 

	赞曰：吴公鸷强，实为龙骧。《战国策》曰：“廉颇为人，勇鸷而爱士。白起视瞻不转者，执志强也。”骧，举也。若龙之举，言其威盛。邹阳曰：“神龙骧首奋翼，则浮云出流。”电埽群孽，风行巴、梁。虎牙猛力，功立睢阳。宫、俊休休，是亦鹰扬。《诗》曰：“良士休休。”又曰：“惟师尚父，时惟鹰扬。”