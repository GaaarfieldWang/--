杨震字伯起，弘农华阴人也。八世祖喜，高祖时有功，封赤泉侯。《史记》曰，喜追杀项羽，以功封。高祖敞，昭帝时为丞相，封安平侯。父宝，续齐谐记曰：“宝年九岁时，至华阴山北，见一黄雀为鸱枭所搏，坠于树下，为蝼蚁所困。宝取之以归，置巾箱中，唯食黄花，百余日毛羽成，乃飞去。其夜有黄衣童子向宝再拜曰：‘我西王母使者，君仁爱救拯，实感成济。’以白环四枚与宝：‘令君子孙洁白，位登三事，当如此环矣。’”习欧阳《尚书》。哀、平之世，隐居教授。居摄二年，与两龚、蒋诩俱征，遂遁逃，不知所处。龚胜字君宾，龚舍字君倩，蒋诩字符卿，并以高节著名。见《前书》。光武高其节。建武中，公车特征，老病不到，卒于家。

	 

	震少好学，受欧阳《尚书》于太常桓郁，明经博览，无不穷究。诸儒为之语曰：“关西孔子杨伯起。”常客居于湖，今湖城县。不答州郡礼命数十年，《续汉书》曰“教授二十余年，州请召，数称病不就。少孤贫，独与母居，假地种殖，以给供养，诸生尝有助种蓝者，震辄拔，更以距其后，乡里称孝”也。众人谓之晚暮，而震志愈笃。后有冠雀衔三鳣鱼，飞集讲堂前，冠音贯，即鹳雀也。鳣音善。《韩子》云：“鳣似蛇。”臣贤案：续汉及《谢承书》“鳣”字皆作“鳝”，然则“鳣”“鳝”古字通也。鳣鱼长者不过三尺，黄地黑文，故都讲云“蛇鳝，卿大夫之服象也”。郭璞云“鳣鱼长二三丈，音知然反”，安有鹳雀能胜二三丈乎？此为鳣明矣。都讲取鱼进曰：“蛇鳣者，卿大夫服之象也。数三者，法三台也。先生自此升矣。”年五十，乃始仕州郡。

	 

	大将军邓骘闻其贤而辟之，举茂才，四迁荆州刺史、东莱太守。当之郡，道经昌邑，昌邑故城在今兖州金乡县西北也。故所举荆州茂才王密为昌邑令，谒见，至夜怀金十斤以遗震。震曰：“故人知君，君不知故人，何也？”密曰：“暮夜无知者。”震曰：“天知，神知，我知，子知。何谓无知！”密愧而出。后转涿郡太守。性公廉，不受私谒。子孙常蔬食步行，故旧长者或欲令为开产业，震不肯，曰：“使后世称为清白吏子孙，以此遗之，不亦厚乎！”

	 

	元初四年，征入为太仆，迁太常。先是博士选举多不以实，震举荐明经名士陈留杨伦等，伦字仲桓。《谢承书》云：“荐杨仲桓等五人，各从家拜博士。”显传学业，诸儒称之。

	 

	永宁元年，代刘恺为司徒。明年，邓太后崩，内宠始横。安帝乳母王圣，因保养之勤，缘恩放恣；圣子女伯荣出入宫掖，传通奸赂。震上疏曰：“臣闻政以得贤为本，理以去秽为务。《墨子》曰：“夫尚贤者，政本也。”《左传》曰：“为国者，如农夫之务去草焉。”是以唐虞俊乂在官，四凶流放，天上咸服，以致雍熙。《尚书》曰：“四罪而天下咸服。”又曰：“黎人于变时雍，庶绩咸熙。”雍，和也。熙，广也。方今九德未事，《尚书皋繇谟》曰：“亦行有九德：宽而栗，柔而立，愿而龚，乱而敬，扰而毅，直而温，简而廉，刚而塞，强而谊。”又曰：“九德咸事，俊乂在官。”嬖幸充庭。《谥法》曰：“贱而得爱曰嬖。”阿母王圣出自贱微，得遭千载，奉养圣躬，虽有推燥居湿之勤，《孝经援神契》曰“母之于子也，鞠养殷勤，推燥居湿，绝少分甘”也。前后赏惠，过报劳苦，而无厌之心，不知纪极，《左传》曰，缙云氏有不材子，聚敛积实，不知纪极。外交属托，扰乱天下，损辱清朝，尘点日月。书诫牝鸡牡鸣，牝，雌也。牡，雄也。《尚书》：“古人有言，牝鸡无晨，牝鸡之晨，唯家之索。”诗刺哲妇丧国。《诗·大雅》曰：“哲夫成城，哲妇倾城。”昔郑严公从母氏之欲，恣骄弟之情，几至危国，然后加讨，春秋贬之，以为失教。严公，庄公也，避明帝讳改焉。《左传》，郑庄公杀母弟段，称郑伯，讥失教也。夫女子小人，近之喜，远之怨，实为难养。《论语》曰“唯女子与小人为难养，近之则不逊，远之则怨”也。《易》曰：‘无攸遂，在中馈。’家人卦六二爻辞也。郑玄注曰：“二为阴爻，得正于内；五，阳爻也，得正于外。犹妇人自修正于内，丈夫修正于外。无攸遂，言妇人无敢自遂也。爻体离，又互体坎，火位在下，水在上，饪之象也。馈，食也，故云在中馈也。”言妇人不得与于政事也。宜速出阿母，令居外舍，断绝伯荣，莫使往来，令恩德两隆，上下俱美。惟陛下绝婉娈之私，割不忍之心，《诗·国风》候人篇序曰：“曹共公远君子而近小人。”其《诗》曰：“婉兮娈兮，季女斯饥。”婉，少貌。娈，好貌也。留神万机，诫慎拜爵，减省献御，损节征发。令野无鹤鸣之叹，《诗·小雅》序曰：“鹤鸣，诲宣王也。”郑玄注云：“教周宣王求贤人之未仕者。”其《诗》曰：“鹤鸣于九皋，声闻于野。”言身隐而名著，喻贤者虽隐居，人咸知之。朝无小明之悔，《诗·小雅序》曰：“小明，大夫悔仕于乱也。”小明者，言周幽王日小其明，损其政事，以至于乱。大东不兴于今，《诗·小雅序》：“大东，刺乱也。”其《诗》曰：“小东大东，杼柚其空。”郑玄注云：“小亦于东，大亦于东，言赋敛多也。”劳止不怨于下。《诗》大雅序曰：“人劳，刺厉王也。”其《诗》曰“人亦劳止，迄可小康”也。拟踪往古，比德哲王，岂不休哉！”奏御，帝以示阿母等，内幸皆怀忿恚。而伯荣骄淫尤甚，与故朝阳侯刘护从兄环交通，护，泗水王歙之从曾孙。环遂以为妻，得袭护爵，位至侍中。震深疾之，复诣阙上疏曰：“臣闻高祖与群臣约，非功臣不得封，故经制父死子继，兄亡弟及，以防篡也。《公羊传》曰：“刘子、单子以王猛入于王城者何？西周也。其言入何？篡辞也。冬十月，王子猛卒。此未逾年之君，其称王子猛卒何？不予当也。不予当者，不与当父死子继，兄亡弟及也。”伏见诏书封故朝阳侯刘护再从兄环袭护爵为侯。护同产弟威，今犹见在。臣闻天子专封封有功，诸侯专爵爵有德。今环无佗功行，但以配阿母女，一时之闲，既位侍中，又至封侯，不稽旧制，不合经义，行人諠哗，百姓不安。陛下宜览镜既往，顺帝之则。”书奏不省。

	 

	延光二年，代刘恺为太尉。帝舅大鸿胪耿宝荐中常侍李闰兄于震，震不从。宝乃自往候震曰：“李常侍国家所重，欲令公辟其兄，宝唯传上意耳。”言非己本心，传在上之意。震曰：“如朝廷欲令三府辟召，故宜有《尚书》来。”遂拒不许，宝大恨而去。皇后兄执金吾阎显亦荐所亲厚于震，震又不从。司空刘授闻之，《汉官仪》：“授字孟春，武原人。”即辟此二人，旬日中皆见拔擢。由是震益见怨。

	 

	时诏遣使者大为阿母修第，中常侍樊丰及侍中周广、谢恽等更相扇动，倾摇朝廷。震复上疏曰：“臣闻古者九年耕必有三年之储，故尧遭洪水，人无菜色。言有储蓄，人无食菜之饥色也。臣伏念方今灾害发起，弥弥滋甚，弥弥犹稍稍也。韦孟《诗》曰“弥弥其失”也。百姓空虚，不能自赡。重以螟蝗，羌虏钞掠，三边震扰，战斗之役至今未息，兵甲军粮不能复给。大司农帑藏匮乏，殆非社稷安宁之时。伏见诏书为阿母兴起津城门内第舍，津城门，洛阳南面西头门也。合两为一，连里竟街，合两坊而为一宅。里即坊也。雕修缮饰，穷极巧伎。今盛夏土王，而攻山采石，其大匠左校别部将作合数十处，《续汉志》将作大匠，秩二千石。左校令，秩六百石。转相迫促，为费巨亿。周广、谢恽兄弟，与国无肺腑枝叶之属，依倚近幸奸佞之人，与樊丰、王永等分威共权，属托州郡，倾动大臣。宰司辟召，承望旨意，招来海内贪污之人，受其货赂，至有臧锢弃世之徒复得显用。有臧贿禁锢之人也。白黑溷淆，清浊同源，天下欢哗，咸曰财货上流，为朝结讥。臣闻师言：‘上之所取，财尽则怨，力尽则叛。’怨叛之人，不可复使，故曰：‘百姓不足，君谁与足？’《论语》有若对鲁哀公之词。惟陛下度之。”丰、恽等见震连切谏不从，无所顾忌，遂诈作诏书，调发司农钱谷、大匠见徒材木，各起家舍、园池、庐观，役费无数。

	 

	震因地震，复上疏曰：“臣蒙恩备台辅，不能奉宣政化，调和阴阳，去年十二月四日，京师地动。臣闻师言：‘地者阴精，当安静承阳。’而今动摇者，阴道盛也。其日戊辰，三者皆土，位在中宫，戊干辰支皆土也，并地动，故言三者。此中臣近官盛于持权用事之象也。臣伏惟陛下以边境未宁，躬自菲薄，宫殿垣屋倾倚，枝柱而已，倚，邪也。注音竹主反。无所兴造，欲令远近咸知政化之清流，商邑之翼翼也。《诗·商颂》“商邑翼翼，四方之极”也。而亲近幸臣，未崇断金，《易·系辞》曰：“二人同心，其利断金。”言邪佞之臣，不与上同心。骄溢逾法，多请徒士，盛修第舍，卖弄威福。道路欢哗，众所闻见。地动之变，近在城郭，殆为此发。又冬无宿雪，春节未雨，百僚燋心，而缮修不止，诚致旱之征也。《书》曰：‘僭恒阳若，臣无作威作福玉食。’《尚书》《洪范》之词也。僭，差也。若，顺也。君行僭差，则常阳顺之也。言唯君得专威福，为美食。唯陛下奋干刚之德，《易》曰：“大哉干乎！刚健中正，纯粹精也。”弃骄奢之臣，以掩訞言之口，奉承皇天之戒，无令威福久移于下。”

	 

	震前后所上，转有切至，帝既不平之，而樊丰等皆侧目愤怨，俱以其名儒，未敢加害。寻有河闲男子赵腾诣阙上书，指陈得失。帝发怒，遂收考诏狱，结以罔上不道。震复上疏救之曰：“臣闻尧舜之世，谏鼓谤木，立之于朝；《帝王纪》曰：“尧置敢谏之鼓，舜立诽谤之木。”殷周哲王，小人怨詈，则还自敬德。《尚书》曰“自殷王中宗及高宗及祖甲及我周文王，兹四人迪哲。厥或告之曰小人怨女詈女，则皇自敬德”也。所以达聪明，开不讳，博采负薪，尽极下情也。今赵腾所坐激讦谤语为罪，与手刃犯法有差。乞为亏除，全腾之命，以诱刍荛舆人之言。”舆，众也。《诗》曰：“询于刍荛。”《左氏传》曰“听舆人之谋”也。帝不省，腾竟伏尸都市。

	 

	会三年春，东巡岱宗，樊丰等因乘舆在外，竞修第宅，震部掾高舒召大匠令史考校之，史谓府吏也。得丰等所诈下诏书，具奏，须行还上之。丰等闻，惶怖，会太史言星变逆行，遂共谮震云：“自赵腾死后，深用怨怼；怼，怨怒也。且邓氏故吏，有恚恨之心。”震初邓骘辟之，故曰故吏。及车驾行还，便时太学，且于太学待吉时而后入也，故曰便时。《前书》“便时上林延寿门”也。夜遣使者策收震太尉印绶，于是柴门绝宾客。丰等复恶之，乃请大将军耿宝奏震大臣不服罪，怀恚望，有诏遣归本郡。震行至城西几阳亭，乃慷慨谓其诸子门人曰：慷慨，悲叹。“死者士之常分。吾蒙恩居上司，疾奸臣狡猾而不能诛，恶嬖女倾乱而不能禁，何面目复见日月！身死之日，以杂木为棺，布单被裁足盖形，勿归冢次，勿设祭祠。”因饮酖而卒，时年七十余。弘农太守移良《风俗通》曰：“齐公子雍食菜于移，其后氏焉。”承樊丰等旨，遣吏于陕县留停震丧，露棺道侧，《谢承书》曰：“震临没，谓诸子以牛车薄箦，载柩还归。”谪震诸子代邮行书，道路皆为陨涕。《说文》：“邮，境上行书舍也。”《广雅》曰：“邮，驿也。”

	 

	岁余，顺帝即位，樊丰、周广等诛死，震门生虞放、陈翼诣阙追讼震事。朝廷咸称其忠，乃下诏除二子为郎，赠钱百万，以礼改葬于华阴潼亭，墓在今潼关西大道之北，其碑尚存。远近毕至。先葬十余日，有大鸟高丈余，集震丧前，俯仰悲鸣，泪下沾地，葬毕，乃飞去。郡以状上。《续汉书》曰：“大鸟来止亭树，下地安行到柩前，正立低头泪出。众人更共摩抚抱持，终不惊骇。”《谢承书》曰：“其鸟五色，高丈余，两翼长二丈三尺，人莫知其名也。”时连有灾异，帝感震之枉，乃下诏策曰：“故太尉震，正直是与，俾匡时政，而青蝇点素，同兹在藩。藩，樊也。《诗》云：“营营青蝇，止于樊，恺悌君子，无信谗言。”青蝇，污白使黑，污黑使白，喻佞人变乱善恶也。上天降威，灾眚屡作，尔卜尔筮，惟震之故。朕之不德，用彰厥咎，山崩栋折，我其危哉！《礼记》曰：“孔子将终，歌曰：‘泰山其颓乎！梁木其坏乎！’”今使太守丞以中牢具祠，魂而有灵，傥其歆享。”于是时人立石鸟象于其墓所。

	 

	震之被谮也，高舒亦得罪，以减死论。及震事显，舒拜侍御史，至荆州刺史。

	 

	震五子。长子牧，富波相。富波，县，属汝南郡。

	 

	牧孙奇，灵帝时为侍中，帝尝从容问奇曰：“朕何如桓帝？”对曰：“陛下之于桓帝，亦犹虞舜比德唐尧。”帝不悦曰：“卿强项，真杨震子孙，强项，言不低屈也，光武谓董宣为“强项令”也。死后必复致大鸟矣。”出为汝南太守。帝崩后，复入为侍中卫尉，从献帝西迁，有功勤。及李傕胁帝归其营，奇与黄门侍郎钟繇诱傕部曲将宋晔、杨昂令反傕，傕由此孤弱，帝乃得东。《魏志》曰，繇为黄门侍郎，傕胁天子，繇与《尚书》郎韩斌同策谋。天子得出长安，繇有力焉。后徙都许，追封奇子亮为阳成亭侯。亮旧宅在阌乡县西南。

	 

	震少子奉，奉子敷，笃志博闻，议者以为能世其家。敷早卒，子众，亦传先业，以谒者仆射从献帝入关，累迁御史中丞。及帝东还，夜走度河，众率诸官属步从至太阳，拜侍中。太阳，县，属河东郡。建安二年，追前功封蓩亭侯。《郡国志》桃林县有蓩乡，音莫老反。

	 

	震中子秉。

	 

	秉字叔节，少传父业，兼明《京氏易》，博通书传，常隐居教授。年四十余，乃应司空辟，拜待御史，频出为豫、荆、徐、兖四州刺史，迁任城相。自为刺史、二千石，计日受奉，余禄不入私门。故吏赍钱百万遗之，闭门不受。以廉洁称。

	 

	桓帝即位，以明《尚书》征入劝讲，劝讲，犹侍讲也。拜太中大夫、左中郎将，迁侍中、《尚书》。帝时微行，私过幸河南尹梁胤府舍。胤，梁冀子也。是日大风拔树，昼昏，秉因上疏谏曰：“臣闻瑞由德至，灾应事生。传曰：‘祸福无门，唯人所召。’《左传》闵子马之词。天不言语，以灾异谴告，是以孔子迅雷风烈必有变动。《诗》云：‘敬天之威，不敢驱驰。’《诗·大雅》曰“敬天之怒，无敢戏豫，敬天之渝，无敢驰驱”，与此文稍异也。王者至尊，出入有常，警跸而行，静室而止，跸，止行人也。静室谓先使清宫也。《前书》音义曰，汉有静室令也。自非郊庙之事，则銮旗不驾。《汉官仪》曰“前驱有云罕，皮轩銮旗车”也。故《诗》称‘自郊徂宫’，《诗·大雅云汉》之词也。郊，祭天也。易曰‘王假有庙，致孝享也’。《萃卦》词也。假，至也。假音格。诸侯如臣之家，春秋尚列其诫，《左传》，齐庄公如崔杼之家，为杼所杀也。况以先王法服而私出磐游！法服谓天子服，日、月、星辰、山、龙、华虫、藻、火、粉、米、黼、黻十二章。降乱尊卑，等威无序，等威谓威仪有等差也。《左传》曰“贵有常尊，贱有等威”也。侍卫守空宫，绂玺委女妾，设有非常之变，任章之谋，《前书》曰，代郡太守任宣坐谋反诛，宣子章为公车丞，亡在渭城界中，夜玄服入庙，居郎闲，执戟立于庙门，待上至，欲为逆，发觉伏诛也。上负先帝，下悔靡及。臣奕世受恩，奕犹重也。得备纳言，纳言，《尚书》。又以薄学，充在讲勤，特蒙哀识，见照日月，恩重命轻，义使士死，敢惮摧折，略陈其愚。”帝不纳。秉以病乞退，出为右扶风。太尉黄琼惜其去朝廷，上秉劝讲帷幄，不宜外迁，留拜光禄大夫。是时大将军梁冀用权，秉称病。六年，冀诛后，乃拜太仆，迁太常。

	 

	延熹三年，白马令李云以谏受罪，秉争之不能得，坐免官，归田里。《谢承书》曰：“秉免归，雅素清俭，家至贫窭，并日而食。任城故孝廉景虑赍钱百余万，就以饷秉，秉闭门距绝不受。”其年冬，复征拜河南尹。先是中常侍单超弟匡为济阴太守，以臧罪为刺史第五种所劾，窘急，乃赂客任方刺兖州从事卫羽。事已见《种传》。及捕得方，囚系洛阳，匡虑秉当穷竟其事，密令方等得突狱亡走。《尚书》召秉诘责，秉对曰：“《春秋》不诛黎比而鲁多盗，《左传》曰：“邾庶其以漆闾丘来奔，于是鲁多盗。”臣贤案：黎比，莒国之君，恐别有所据也。方等无状，衅由单匡。刺执法之吏，害奉公之臣，复令逃窜，宽纵罪身，元恶大憝，终为国害。乞槛车征匡考核其事，则奸慝踪绪，必可立得。”而秉竟坐输作左校，以久旱赦出。

	 

	会日食，太山太守皇甫规等讼秉忠正，不宜久抑不用。有诏公车征秉及处士韦著，二人各称疾不至。有司并劾秉、著大不敬，请下所属正其罪。尚书令周景与《尚书》边韶议奏：“秉儒学侍讲，常在谦虚；著隐居行义，以退让为节。俱征不至，诚违侧席之望，然逶迤退食，足抑苟进之风。《诗·国风·羔羊·诗》曰：“退食自公，委愩委愩。”退食谓减膳也。从于公谓正直顺于事也。委愩，委曲自得之貌。夫明王之世，必有不召之臣，尧时许由，禹时伯成子高，汤时务光等。圣朝弘养，宜用优游之礼。可告在所属，喻以朝庭恩意。如遂不至，详议其罚。”于是重征，乃到，拜太常。

	 

	五年冬，代刘矩为太尉。是时宦官方炽，任人及子弟为官，任谓保任。布满天下，竞为贪淫，朝野嗟怨。秉与司空周景上言：“内外吏职，多非其人，自顷所征，皆特拜不试，致盗窃纵恣，怨讼纷错。旧典，中臣子弟不得居位秉埶，而今枝叶宾客布列职署，或年少庸人，典据守宰，上下忿患，四方愁毒。可遵用旧章，退贪残，塞醔谤。请下司隶校尉、中二千石、二千石、城门五营校尉、北军中候，各实核所部，应当斥罢，自以状言，三府廉察有遗漏，续上。”帝从之。于是秉条奏牧守以下匈奴中郎将燕瑗、青州刺史羊亮、辽东太守孙諠等五十余人，或死或免，天下莫不肃然。

	 

	时郡国计吏多留拜为郎，秉上言三署见郎七百余人，三署郎，解见《和帝纪》。帑臧空虚，浮食者众，而不良守相，欲因国为池，浇濯衅秽。宜绝横拜，以塞觊觎之端。《左传》曰：“下无觊觎。”杜预注曰：“无冀望上位。”自此终桓帝世，计吏无复留拜者。

	 

	七年，南巡园陵，特诏秉从。南阳太守张彪与帝微时有旧恩，以车驾当至，因傍发调，多以入私。秉闻之，下书责让荆州刺史，以状副言公府。南阳郡，荆州所部也。及行至南阳，左右并通奸利，诏书多所除拜。秉复上疏谏曰：“臣闻先王建国，顺天制官。《尚书》曰：“明王奉若天道，建邦设都。”孔安国注云：“天有日、月、北斗、五星、二十八宿，皆有尊卑相正之法。明王奉顺此道，建国设都。”太微积星，名为郎位，《史记·天官书》曰，太微宫五帝坐，后聚二十五星蔚然，曰郎位。积，聚也。入奉宿卫，出牧百姓。皋陶诫虞，在于官人。《尚书》皋陶诫舜曰“在知人，在官人”也。顷者道路拜除，恩加竖隶，爵以货成，化由此败，所以俗夫巷议，白驹远逝，孔子曰：“天下有道，庶人不议。”《诗·小雅》曰：“皎皎白驹，食我场苗，所谓伊人，于焉逍遥。”言宣王官失其人，贤者乘白驹而去之。穆穆清朝，远近莫观。宜割不忍之恩，以断求欲之路。”于是诏除乃止。

	 

	时中常侍侯览弟参为益州刺史，累有臧罪，暴虐一州。明年，秉劾奏参，槛车征诣廷尉。参惶恐，道自杀。《谢承书》曰：“秉奏‘参取受罪臧累亿。牂柯男子张攸，居为富室，参横加非罪，云造讹言，杀攸家八人，没入庐宅。又与同郡诸生李元之官，共饮酒，醉饱之后，戏故相犯，诬言有淫慝之罪，应时捶杀。以人臣之势，行桀纣之态，伤和逆理，痛感天地，宜当悫持，以谢一州’。又曰‘京兆尹袁逢于长安客舍中得参重车三百余乘，金银珍玩，不可称记。’”秉因奏览及中常侍具瑗曰：“臣案国旧典，宦竖之官，本在给使省闼，司昏守夜，而今猥受过宠，执政操权。其阿谀取容者，则因公褒举，以报私惠；有忤逆于心者，必求事中伤，肆其凶忿。居法王公，富拟国家，饮食极肴膳，仆妾盈纨素，虽季氏专鲁，穰侯擅秦，何以尚兹！季氏，鲁卿，世专鲁政。孔子曰：“季氏富于周公。”《史记》曰，穰侯魏冉者，秦昭王母宣太后弟也，为秦相国，侈富于王室。尚犹加也。案中常侍侯览弟参，贪残元恶，自取祸灭，览顾知衅重，必有自疑之意，臣愚以为不宜复见亲近。昔懿公刑邴歜之父，夺阎职之妻，而使二人参乘，卒有竹中之难，《春秋》书之，以为至戒。《左传》曰“齐懿公之为公子也，与邴歜之父争田弗胜。及即位，乃掘而刖之，而使歜仆。纳阎职之妻，而使职骖乘。夏五月，公游于申池。歜以扑抶职，职怒，歜曰：‘人夺汝妻而不怒，一抶汝，庸何伤？’职曰：‘与刖其父而弗能病者何如？’乃谋杀懿公，纳诸竹中，归，舍爵而行”也。盖郑詹来而国乱，四佞放而众服。《公羊传》曰：“郑詹自齐逃来，何以书？甚佞也，曰佞人来矣。”后鲁庄公取齐淫女，卒为后败。四佞即四凶也。以此观之，容可近乎？览宜急屏斥，投畀豺虎。畀，与也。《诗·小雅》曰：“取彼谮人，投畀豺虎。”若斯之人，非恩所宥，请免官送归本郡。”书奏，《尚书》召对秉掾属曰：召秉掾属问之。“公府外职，而奏劾近官，经典汉制有故事乎？”秉使对曰：“《春秋》赵鞅以晋阳之甲，逐君侧之恶。《公羊传》曰：“赵鞅取晋阳之甲，以逐荀寅、士吉射。曷为此？逐君侧之恶人也。”传曰：‘除君之恶，唯力是视。’《左传》曰晋寺人披言也。邓通懈慢，申屠嘉召通诘责，文帝从而请之。《前书》邓通，文帝幸臣，为太中大夫，居上傍怠慢。丞相申屠嘉罢朝，坐府中，召通至，不为礼，责曰：“通小臣，戏殿上，大不敬，当斩。”通顿首，首尽出血。上使使持节召通而谢丞相：“此吾弄臣，君释之。”汉世故事，三公之职无所不统。”《尚书》不能诘。帝不得已，竟免览官，而削瑗国。每朝廷有得失，辄尽忠规谏，多见纳用。

	 

	秉性不饮酒，又早丧夫人，遂不复娶，所在以淳白称。尝从容言曰：“我有三不惑：酒，色，财也。”八年薨，时年七十四，赐茔陪陵。子赐。

	 

	赐字伯献。少传家学，笃志博闻。常退居隐约，教授门徒，不答州郡礼命。后辟大将军梁冀府，非其好也。出除陈仓令，因病不行。公车征不至，连辞三公之命。后以司空高第，再迁侍中、越骑校尉。

	 

	建宁初，灵帝当受学，诏太傅、三公选通《尚书》桓君章句宿有重名者，三公举赐，乃侍讲于华光殿中。洛阳宫殿名曰：“华光殿在崇光殿北。”迁少府、光禄勋。

	 

	熹平元年，青愩见御坐，帝以问赐，赐上封事曰：“臣闻和气致祥，乖气致醔，休征则五福应，休，美也。征，验也。五福：一曰寿，二曰富，三曰康宁，四曰逌好德，五曰考终命。咎征则六极至。咎，恶也。六极：一曰凶短折，二曰疾，三曰忧，四曰贫，五曰恶，六曰弱。并见《尚书》。夫善不妄来，醔不空发。王者心有所惟，意有所想，虽未形颜色，而五星以之推移，阴阳为其变度。以此而观，天之与人，岂不符哉？《尚书》曰：‘天齐乎人，假我一日。’是其明征也。我谓君也。天意欲整齐于人，必假于君也。今《尚书》文“假”作“俾”。俾，使也。义亦通。夫皇极不建，则有蛇龙之孽。《洪范·五行传》曰。皇，大也。极，中也。建，立也。孽，醔也。君不合大中，是谓不立。蛇龙，阴类也。《诗》云：‘惟虺惟蛇，女子之祥。’《诗·小雅》也。虺蛇，穴居，阴之类，故为女子之祥也。故《春秋》两蛇斗于郑门，昭公殆以女败；《洪范·五行传》曰：“初，郑厉公劫相祭仲而篡兄昭公，立为郑君。后雍悫之难，厉公出奔，郑人立昭公。既立，内蛇与外蛇斗郑南门中。内蛇死。是时傅瑕仕于郑，欲内厉公，故内蛇死者，昭公将败，厉公将胜之象也。是时昭公宜布恩施惠，以抚百姓，举贤崇德，以厉群臣，观察左右，以省奸谋，则内变不得生，外谋无由起矣。昭公不觉，果杀于傅瑕，二子死而厉公入，此其效也。《诗》云：‘惟虺惟蛇，女子之祥。’郑昭公殆以女子败矣。”康王一朝晏起，《关睢》见几而作。《前书》曰：“佩玉晏鸣，《关睢》叹之。”《音义》曰：“后夫人，鸡鸣佩玉去君所。周康王后不然，故《诗》人叹而伤之。此事见《鲁诗》，今亡失也。”夫女谒行则谗夫昌，谗夫昌则苞苴通，故殷汤以之自戒，终济亢旱之醔。《说苑》曰：“汤自伐桀后，大旱七年，洛川竭，使人持三足鼎祝于山川曰：‘政不节邪？使人疾邪？苞苴行邪？谗夫昌邪？宫室荣邪？女谒行邪？何不雨之极！’言未已而天大雨。”惟陛下思乾刚之道，别内外之宜，崇帝乙之制，受元吉之祉，《易·泰卦·六五》曰“帝乙归妹，以祉元吉”也。抑皇甫之权，割艳妻之爱，艳妻，周幽王后袖姒也。皇甫卿士等皆后之党，用后嬖宠而居位也。《诗》曰“皇甫卿士，艳妻煽方处”也。则蛇变可消，祯祥立应。殷戊、宋景，其事甚明。”殷王太戊时，桑谷共生于朝，修德而桑谷死。景公时，荧惑守心，修德而星退舍。并见《史记》。

	 

	二年，代唐珍为司空，以醔异免。复拜光禄大夫，秩中二千石。五年，代袁隗为司徒。是时朝廷爵授，多不以次，而帝好微行，游幸外苑。赐复上疏曰：“臣闻天生蒸民，不能自理，蒸，众也。故立君长使司牧之，司，主也。牧，养也。是以唐虞兢兢业业，兢兢，戒慎。业业，危惧。《尚书》皋陶谟曰：“兢兢业业，一日二日万机。”周文日昊不暇，《尚书》曰：“文王自朝至于日中仄，弗遑暇食。”明慎庶官，俊乂在职，三载考绩，《尚书》曰“三载考绩，黜陟幽明”也。以观厥成。而今所序用无佗德，有形埶者，旬日累迁，守真之徒，历载不转，劳逸无别，善恶同流，《北山》之诗，所为训作。《诗·小雅》曰：“陟彼北山，言采其杞。偕偕士子，朝夕从事。大夫不均，我从事独贤。”又闻数微行出幸苑囿，观鹰犬之埶，极磐游之荒，磐，乐也。《诗》曰：“磐于游田。”书曰：“内作色荒，外作禽荒。”政事日堕，许规反。大化陵迟。陛下不顾二祖之勤止，二祖，高祖、光武也。《诗》曰：“文王既勤止。”追慕五宗之美踪，文帝太宗、武帝世宗、宣帝中宗、明帝显宗、章帝肃宗也。而欲以望太平，是由曲表而欲直景，却行而求及前人也。《孙卿子》曰：“犹立枉木而求其影之直也。”《韩诗外传》曰：“夫明镜所以照形也，往古所以知今也。夫知恶往古之恶而不知修今之善，恶往古之所以危亡而不知袭积其所以安存，则无以异乎滥行而求逮于前人也。”宜绝慢慠之戏，念官人之重，割用板之恩，慎贯鱼之次，板谓诏书也。《易·剥卦》曰：“贯鱼，以宫人宠。”言王者御宫人，如贯鱼之有次序也。无令丑女有四殆之叹，刘向《列女传》曰：“钟离春者，齐无盐邑之女，齐宣王之正后也。其为人也，极丑无双，臼头深目，长壮大节，卬鼻结喉，肥项少发，折｛要/月｝出匈，皮肤若漆。年四十，行嫁不售，自谒宣王，举手拊膝曰：‘殆哉！殆哉！’曰：‘今王之国，西有衡秦之患，南有强楚之仇，外有二国之难，一旦山陵崩?，社稷不安，此一殆也。渐台五重，万人罢极，此二殆也。贤者伏匿于山林，谄谀者强于左右，此三殆也。饮酒沉湎，以夜继昼，外不修诸侯之礼，内不秉国家之政，此四殆也。’”遐迩有愤怨之声。臣受恩偏特，忝任师傅，不敢自同凡臣，括囊避咎。括，结也。《易》曰：“括囊无咎无誉。”谨自手书密上。”

	 

	后坐辟党人免。复拜光禄大夫。光和元年，有虹霓昼降于嘉德殿前，《洛阳记》，殿在九龙门内。郭景纯注《尔雅》曰：“双出，色鲜盛者为雄，曰虹；闇者为雌，曰霓。”帝恶之，引赐及议郎蔡邕等入金商门崇德署，戴延之《西征记》曰：“太极殿西有金商门。”使中常待曹节、王甫问以祥异祸福所在。赐仰天而叹，谓节等曰：“吾每读《张禹传》，未尝不愤恚叹息，既不能竭忠尽情，极言其要，而反留意少子，乞还女婿。张禹，成帝时为丞相，以师傅恩，禹每疾，辄以起居闻，车驾日临问之，拜禹床下。禹顿首谢恩，言“老臣有四男一女，爱女甚于男，远嫁为张掖太守萧咸妻，不胜父子私情，思与女相近”。上即时徙咸为弘农太守。又禹少子未有官，上临候禹，禹数视其少子，上即禹床下拜为黄门给事中也。朱游欲得尚方斩马剑以理之，固其宜也。朱云字游。张禹以帝师尊重，云上书求见，公卿在前，云曰：“今朝廷大臣不能匡主，臣愿得尚方斩马剑，断佞臣一人头，以厉其余。”上问：“谁也？”对曰：“安昌侯张禹。”尚方，少府之属官也，作供御器物，故有斩马剑，利可以斩马也。并见《前书》。吾以微薄之学，充先师之末，累世见宠，无以报国。猥当大问，死而后已。”乃书对曰：“臣闻之经传，或得神以昌，或得神以亡。《左传》曰：“有神降于莘，周内史过曰：‘国之将兴，明神降之，监其德也。将亡，神又降之，观其恶也。故有得神以舆，亦有以亡。’”《国语》曰“昔夏之兴也，祝融降于崇山；其亡也，回禄信于黔遂。商之兴也，梼杌次于丕山；其亡也，夷羊在牧。周之兴也，鸑鷟鸣于岐山；其衰也，杜伯射王于鄗”也。国家休明，则鉴其德；邪辟昏乱，则视其祸。今殿前之气，应为虹霓，皆妖邪所生，不正之象，诗人所谓蝃蝀者也。《韩诗序》曰：“《蝃蝀》，刺奔女也。蝃蝀在东，莫之敢指，诗人言蝃蝀在东者，邪色乘阳，人君淫佚之征。臣子为君父隐臧，故言莫之敢指。”蝃音帝。蝀音董。于《中孚经》曰：‘霓之比，无德以色亲。’《易稽览图·中孚经》之文也。比，类也。郑玄注曰：“霓，邪气也。阴无德，以好色得亲幸于阳也。”方今内多嬖幸，外任小臣，上下并怨，諠哗盈路，是以灾异屡见，前后丁宁。今复投霓，可谓孰矣。孰，成也。案《春秋谶》曰：‘天投霓，天下怨，海内乱。’《春秋演孔图》曰：“霓者，斗之乱精也。失度投霓见。”宋均注曰：“投霓，投应也。”加四百之期，亦复垂及。汉终于四百年，解见《献帝纪》。昔虹贯牛山，管仲谏桓公无近妃宫。《春秋文曜钩》曰：“白虹贯牛山，管仲谏曰：‘无近妃宫，君恐失权。’齐侯大惧，退去色党，更立贤辅，使后出望，上牛山四面听之，以厌神。”宋均注曰：“山，君位也。虹霓，阴气也。阴气贯之，君惑于妻党之象也。望谓祭以谢过也。”流俗本“山”作“升”者，误也。《易》曰：‘天垂象，见吉凶，圣人则之。’《上系》之词。则，效也。今妾媵嬖人阉尹之徒，共专国朝，欺罔日月。又鸿都门下，招会群小，造作赋说，以虫篆小技见宠于时，《法言》曰“赋者，童子雕虫篆刻，壮夫不为”也。如欢兜、共工更相荐说，《尚书》欢兜曰：“都，共工方鸠僝功。”旬月之闲，并各拔擢，乐松处常伯，任芝居纳言。郄俭、梁鹄俱以便辟之性，佞辩之心，各受丰爵不次之宠，而令搢绅之徒委伏｛亩犬｝亩，口诵尧舜之言，身蹈绝俗之行，弃捐沟壑，不见逮及。冠履倒易，陵谷代处，《楚词》曰：“冠履兮杂处。”《诗》曰“高岸为谷，深谷为陵”也。从小人之邪意，顺无知之私欲，不念《板》、《荡》之作，虺蜴之诫。《诗·大雅序》曰：“板，凡伯刺厉王也。”其《诗》曰：“上帝板板，下人卒瘅。”“《荡》，邵穆公伤周室大坏也。”其《诗》：“荡荡上帝，下人之辟。”又云：“哀今之人，胡为虺蜴。”注云：“蜴，蝾螈也。虺蜴之性，见人则走。哀哉，今之人何为如是！伤时政也。”殆哉之危，莫过于今。无盐之词也，解见上。幸赖皇天垂象谴告。《周书》曰：‘天子见怪则修德，诸侯见怪则修政，卿大夫见怪则修职，士庶人见怪则修身。’惟陛下慎经典之诫，图变复之道，谓变改而销复之。斥远佞巧之臣，速征鹤鸣之士，内亲张仲，外任山甫，《诗》曰：“张仲孝友。”又曰：“衮职有阙，仲山甫补之。”皆周宣王贤臣也。断绝尺一，抑止盘游，留思庶政，无敢怠遑。冀上天还威，众变可弭。老臣过受师傅之任，数蒙宠异之恩，岂敢爱惜垂没之年，而不尽其慺慺之心哉！”慺慺犹勤勤也。音力侯反。书奏，甚忤曹节等。蔡邕坐直对抵罪，徙朔方。赐以师傅之恩，故得免咎。

	 

	其冬，行辟雍礼，引赐为三老。复拜少府、光禄勋，代刘郃为司徒。帝欲造毕圭灵琨苑，赐复上疏谏曰：“窃闻使者并出，规度城南人田，欲以为苑。昔先王造囿，裁足以修三驱之礼，薪莱刍牧，皆悉往焉。先帝之制，左开鸿池，右作上林，鸿池在洛阳东，上林在西。不奢不约，以合礼中。今猥规郊城之地，以为苑囿，坏沃衍，杜预注《左传》曰：“衍沃，平美之地也。”废田园，驱居人，畜禽兽，殆非所谓‘若保赤子’之义。《书》曰“若保赤子，唯人其康乂”也。今城外之苑已有五六，阳嘉元年起西苑，延熹二年造显阳苑。《洛阳宫殿名》有平乐苑、上林苑。桓帝延熹元年置鸿德苑也。可以逞情意，顺四节也，逞，快也。四节谓春搜、夏苗、秋狝、冬狩也。宜惟夏禹卑宫，孔子曰“禹恶衣服，卑宫室”也。太宗露台之意，文帝欲作露台，召匠计之，直百金。帝曰“百金，中人十家之产。吾奉先帝宫室，常恐羞之，何以台为”也。以尉下民之劳。”书奏，帝欲止，以问侍中任芝、中常侍乐松。松等曰：“昔文王之囿百里，人以为小；齐宣五里，人以为大。《孟子》齐宣王问曰：“文王之囿方七十里，人犹以为小；寡人之囿方四十里，人犹以为大。何也？”曰：“文王之囿方七十里，刍荛者往焉，雉菟者往焉，与人同之，人以为小，不亦宜乎？”此云文王百里，齐宣五里，与《孟子》不同也。今与百姓共之，无害于政也。”帝悦，遂令筑苑。

	 

	四年，赐以病罢。居无何，拜太常，诏赐御府衣一袭，衣单复具曰袭。自所服冠帻绶，玉壶革带，金错钩佩。金错，以金闲错其文。

	 

	五年冬，复拜太尉。中平元年，黄巾贼起，赐被召会议诣省合，切谏忤旨，因以寇贼免。

	 

	先是黄巾帅张角等执左道，称大贤，以诳耀百姓，天下繦负归之。赐时在司徒，召掾刘陶告曰：“张角等遭赦不悔，而稍益滋蔓，今若下州郡捕讨，恐更骚扰，速成其患。且欲切来刺史、二千石，简别流人，各护归本郡，以孤弱其党，然后诛其渠帅，可不劳而定，何如？”陶对曰：“此孙子所谓不战而屈人之兵，庙胜之术也。”《孙子》曰：“未战而庙胜，得算多也。未战而庙不胜，得算少也。”赐遂上书言之。会去位，事留中。谓所论事留在禁中，未施用之。后帝徙南宫，阅录故事，得赐所上张角奏及前侍讲注籍，所注之籍录。乃感悟，下诏封赐临晋侯，邑千五百户。临晋，县，属冯翊，故城在今同州朝邑县西南。初，赐与太尉刘宽、司空张济济字元江，细阳人也，张酺曾孙。并入侍讲，自以不宜独受封赏，上书愿分户邑于宽、济。帝嘉叹，复封宽及济子，拜赐尚书令。数日出为廷尉，赐自以代非法家，言曰：“三后成功，惟殷于民，皋陶不与焉，盖吝之也。”吝，耻也。殷，盛也。《尚书》曰：“伯夷降典，折人惟刑，禹平水土，主名山川，稷降播种，农殖嘉谷，三后成功，惟殷于人。”言皋陶不预其数者，盖耻之。遂固辞，以特进就第。

	 

	二年九月，复代张温为司空。其月薨。天子素服，三日不临朝，赠东园梓器襚服，赐钱三百万，布五百匹。策曰：“故司空临晋侯赐，华岳所挺，九德纯备，挺，生也。九德即《皋陶谟》九德。三叶宰相，辅国以忠。朕昔初载，授道帷幄，《诗·大雅》曰：“文王初载。”毛苌注云：“载，识也。”遂阶成勋，以陟大猷。师范之功，昭于内外，庶官之务，劳亦勤止。七在卿校，殊位特进，五登衮职，弭难乂宁。虽受茅土，未答厥勋，哲人其萎，将谁咨度！朕甚惧焉。《礼记》曰；“孔子负手曳杖，消摇于门，歌曰：‘太山其颓乎，梁木其坏乎，哲人其萎乎！’”礼设殊等，物有服章。今使左中郎将郭仪持节追位特进，《前书》，张禹为丞相，以老罢就第，以列侯朝朔望，位特进，见礼如丞相。《汉杂事》曰：“诸侯功德优盛，朝廷所敬异，赐位特进，在三公下。”赠司空骠骑将军印绶。”及葬，又使侍御史持节送丧，兰台令史十人发羽林骑轻车介士，《续汉志》：“轻车，古之战车也，洞朱轮舆，不巾不盖，灾矛戟幢麾。”灾音侧事反。灾谓插也。前后部鼓吹，又来骠骑将军官属司空法驾，送至旧茔。《续汉志》“三公、列侯车，倚鹿，伏熊，黑轓，朱班轮，鹿文飞軨，九游降龙。骑吏四人，皆带剑持棨戟为前列，三百石长导从，置门下五吏，贼曹、功曹皆带剑车道，主簿、主记两车为从”也。公卿已下会葬。谥文烈侯。及小祥，又会焉。子彪嗣。《礼》“期而小祥”，“又期而大祥”。郑玄注曰：“祥，吉也，言其渐即吉也。”

	 

	彪字文先，少传家学。初举孝廉，州举茂才，辟公府，皆不应。熹平中，以博习旧闻，公车征拜议郎，《华峤书》曰：“与马日磾、卢植、蔡邕等著作东观。”迁侍中、京兆尹。光和中，黄门令王甫使门生于郡界辜榷官财物七千余万，《华峤书》曰：“甫使门生王翘辜榷。”解见《灵帝纪》。彪发其奸，言之司隶。司隶校尉阳球因此奏诛甫，天下莫不惬心。征还为侍中、五官中郎将，迁颍川、南阳太守，复拜侍中，三迁永乐少府、太仆、卫尉。

	 

	中平六年，代董卓为司空，其冬，代黄琬为司徒。明年，关东兵起，董卓惧，欲迁都以违其难。违，避也。乃大会公卿议曰：“高祖都关中十有一世，光武宫洛阳，于今亦十世矣。案《石包谶》，宜徙都长安，以应天人之意。”百官无敢言者。彪曰：“移都改制，天下大事，故盘庚五迁，殷民胥怨。盘庚，殷王之名也。胥，相也。迁都于亳，殷人相与怨恨。汤迁亳，仲丁迁嚣，河亶甲居相，祖乙居耿，并般庚五也。昔关中遭王莽变乱，宫室焚荡，民庶涂炭，百不一在。光武受命，更都洛邑。今天下无虞，虞，度也。言无可度之事也。《书》曰：“四方无虞。”百姓乐安，明公建立圣主，光隆汉祚，无故捐宗庙，弃园陵，恐百姓惊动，必有糜沸之乱。如麋粥之沸也。《诗》曰：“如沸如羹。”《石包室谶》，妖邪之书，岂可信用？”卓曰：“关中肥饶，故秦得并吞六国。且陇右材木自出，致之甚易。又杜陵南山下有武帝故瓦陶灶数千所，并功营之，可使一朝而辨。百姓何足与议！若有前滥，我以大兵驱之，可令诣沧海。”言不敢避险难也。彪曰：“天下动之至易，安之甚难，惟明公虑焉。”卓作色曰：“公欲沮国计邪？”沮，止也。太尉黄琬曰：“此国之大事，杨公之言得无可思？”卓不答。司空荀爽见卓意壮，恐害彪等，因从容言曰：“相国岂乐此邪？山东兵起，非一日可禁，故当迁以图之，此秦、汉之埶也。”卓意小解。爽私谓彪曰：“诸君坚争不止，祸必有归，故吾不为也。”议罢，卓使司隶校尉宣播以灾异奏免琬、彪等，诣阙谢，即拜光禄大夫。十余日，迁大鸿胪。从入关，转少府、太常，以病免。复为京兆尹、光禄勋，再迁光禄大夫。三年秋，代淳于嘉为司空，以地震免。复拜太常。兴平元年，代朱俊为太尉，录《尚书》事。及李傕、郭汜之乱，彪尽节卫主，崎岖危难之闲，几不免于害。语在《董卓传》。及车驾还洛阳，复守尚书令。

	 

	建安元年，从东都许。时天子新迁，大会公卿，兖州刺史曹操上殿，见彪色不悦，恐于此图之，未得宴设，托疾如厕，因出还营。彪以疾罢。时袁术僭乱，操托彪与术婚姻，诬以欲图废置，奏收下狱，劾以大逆。将作大匠孔融闻之，不及朝服，往见操曰：《献帝春秋》曰：“融见操曰：‘刑之不滥，君之明也。杨彪获罪，惧者甚众。’”“杨公四世清德，海内所瞻。《周书》父子兄弟罪不相及，《左传》曰：“康诰曰：‘父不慈，子不祗，兄不友，弟不恭，不相及也。’”况以袁氏归罪杨公。《易》称‘积善余庆’，徒欺人耳。”《易·文言》曰：“积善之家，必有余庆。”操曰：“此国家之意。”融曰：“假使成王杀邵公，周公可得言不知邪？今天下缨緌搢绅《说文》曰：“缨，冠索也。”郑玄注《礼记》曰：“緌，冠饰也。绅，带也。搢，插也，插笏于绅也。”或作“缙”者，浅赤，言带之色。所以瞻仰明公者，以公聪明仁智，辅相汉朝，举直厝枉，致之雍熙也。今横杀无辜，则海内观听，谁不解体！《左传》曰，季文子谓晋韩穿曰：“四方诸侯，谁不解体！”杜预注曰：“言不复肃敬也。”孔融鲁国男子，明日便当拂衣而去，不复朝矣。”若以非罪杀彪，融则还为鲁国一男子，不复更来朝也。操不得已，遂理出彪。

	 

	四年，复拜太常，十年免。十一年，诸以恩泽为侯者皆夺封。彪父赐，以师傅封临晋侯。彪见汉祚将终，遂称恭挛不复行，积十年。后子修为曹操所杀，操见彪问曰：“公何瘦之甚？”对曰：“愧无日磾先见之明，犹怀老牛舐犊之爱。”《前书》曰，金日磾子二人，武帝所爱，以为弄儿。其后弄儿壮大，不谨，自殿下与宫人戏，日磾适见之，恶其淫乱，遂杀弄儿。操为之改容。

	 

	修字德祖，好学，有俊才，为丞相曹操主簿，《典略》曰：“修，建安中举孝廉，除郎中，丞相请署仓曹属主簿。是时军国多事，修总知内外事，皆称意。自魏太子以下，并争与交好。”用事曹氏。及操自平汉中，欲因讨刘备而不得进，欲守之又难为功，护军不知进止何依。操于是出教，唯曰“鸡肋”而已。外曹莫能晓，修独曰：“夫鸡肋，食之则无所得，弃之则如可惜，公归计决矣。”乃令外白稍严，操于此回师。修之几决，多有此类。修又尝出行，筹操有问外事，乃逆为答记，来守舍儿：“若有令出，依次通之。”既而果然。如是者三，操怪其速，使廉之，知状，廉，察也。于此忌修。且以袁术之甥，虑为后患，遂因事杀之。《续汉书》曰：“人有白修与临淄侯曹植饮醉共载，从司马门出，谤讪鄢陵侯章。太祖闻之大怒，故遂收杀之，时年四十五矣。”

	 

	修所著赋、颂、碑、赞、诗、哀辞、表、记、书凡十五篇。

	 

	及魏文帝受禅，欲以彪为太尉，先遣使示旨。彪辞曰：“彪备汉三公，遭世倾乱，不能有所补益。耄年被病，岂可赞惟新之朝？”遂固辞。乃授光禄大夫，赐几杖衣袍，《续汉书》曰“魏文帝诏曰：‘先王制几杖之赐，所以宾礼黄耇。太尉杨彪，乃祖以来世著名绩，其赐公延年杖。延请之日便使杖入’”也。因朝会引见，令彪著布单衣、鹿皮冠，杖而入，待以宾客之礼。年八十四，黄初六年卒于家。自震至彪，四世太尉，德业相继，与袁氏俱为东京名族云。《华峤书》曰：“东京杨氏、袁氏，累世宰相，为汉名族。然袁氏车马衣服极为奢僭；能守家风，为世所贵，不及杨氏也。”

	 

	论曰：孔子称“危而不持，颠而不扶，则将焉用彼相矣”。《论语》载孔子之言也。相扶持者，谕臣当辅君也。诚以负荷之寄，不可以虚冒，负荷之寄，周公、霍光之俦。崇高之位，忧重责深也。延、光之闲，震为上相，抗直方以临权枉，《坤·六二》曰“直方大不习无不利”也。先公道而后身名，可谓怀王臣之节，《易》曰：“王臣謇謇，匪躬之故。”识所任之体矣。遂累叶载德，《易》曰：“德积载。”载，重也。继踵宰相。信哉，“积善之家，必有余庆”。先世韦、平，方之蔑矣。韦贤、平当父子并相继为丞相。

	 

	赞曰：杨氏载德，仍世柱国。言世为国柱臣也。震畏四知，秉去三惑。赐亦无讳，彪诚匪忒。忒，差也。修虽才子，渝我淳则。渝，变也。