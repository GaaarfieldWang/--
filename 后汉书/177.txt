张升字彦真，陈留尉氏人，富平侯放之孙也。放，汤六代孙也。升少好学，多关览，而任情不羁。关，涉也。不羁谓超绝等伦，不可羁束也。邹阳上书曰：“使不羁之士与牛骥同皂。”其意相合者，则倾身交结，不问穷贱；如乖其志好者，虽王公大人，终不屈从。杜预注《左传》曰“大人谓在位者”也。常叹曰：“死生有命，富贵在天。其有知我，虽胡越可亲；苟不相识，从物何益？”《前书》邹阳上书曰“意合则胡越为兄弟”也。

	 

	仕郡为纲纪，以能出守外黄令。吏有受赇者，即论杀之。或讥升守领一时，何足趋明威戮乎？趋，急也，读曰促。对曰：“昔仲尼暂相，诛齐之侏儒，手足异门而出，故能威震强国，反其侵地。侏儒，短人，能为俳优也。《谷梁传》曰：“鲁定公与齐侯会于颊谷，两君就坛，齐人鼓噪而起，欲以执鲁君。孔子历阶而上，不尽一等。曰：‘两君合好，夷狄之人何为来？’齐侯逡巡而谢曰：‘寡人之过也。’罢会，齐人使优施舞于鲁君之幕下。孔子曰：‘笑国君者罪当死！’使司马行法焉，首足异门而出。齐人乃归鲁郓、欢、龟阴之田。”君子仕不为己，职思其忧，《诗·唐风》曰：“无以太康，职思其忧。”职，主也。君子之居位，当思尽忠，不为己身。岂以久近而异其度哉？”遇党锢去官，后竟见诛，年四十九。

	 

	著赋、诔、颂、碑、书，凡六十篇。

	 

	赵壹字元叔，汉阳西县人也。体貌魁梧，魁梧，壮大之貌。身长九尺，美须豪眉，望之甚伟。而恃才倨傲，为乡党所摈，乃作《解摈》。摈，斥也。后屡抵罪，几至死，友人救得免。壹乃贻书谢恩曰：

	 

	昔原大夫赎桑下绝气，传称其仁；原大夫谓赵衰之子盾，谥曰宣。《吕氏春秋》曰：“赵宣孟将之绛，见骫桑之下有卧饿人，宣孟与脯二朐，拜受之，不敢食，问其故，曰：‘臣有母，持以遗之。’宣孟更赐之脯二束，遂去。”赎即续也。骫，古委字也。秦越人还虢太子结脉，世著其神。扁鹊姓秦，名越人。过虢，虢太子死。扁鹊曰：“臣能生之。若太子病，所谓尸蹶也。”乃使弟子子阳厉针砥石，以取三阳五会。有闲，太子苏。见《史记》。设曩之二人不遭仁遇神，则结绝之气竭矣。然而糒脯出乎车軨，《说文》：“軨，车辎闲横木。”针石运乎手爪。古者以砭石为针。凡针之法，右手象天，左手法地，弹而怒之，搔而下之，此运手爪也。砭音必廉反。今所赖者，非直车軨之糒脯，手爪之针石也。乃收之于斗极，还之于司命，《礼记》曰：“祭司命。”郑玄注云：“文昌中星。”使干皮复含血，枯骨复被肉，允所谓遭仁遇神，真所宜传而著之。余畏禁，不敢班班显言，班班，明貌。窃为《穷鸟赋》一篇。其辞曰：

	 

	有一穷鸟，戢翼原野。罼网加上，机阱在下，《礼记》曰：“罗网毕翳。”郑玄注云：“小而柄长谓之罼。”机，捕兽机槛也。藊，穿地陷兽。前见苍隼，后见驱者，缴弹张右，缴，以缕系箭而射者也。羿子彀左，羿子谓羿也。《淮南子》曰：“尧时十日并出，命羿仰射十日，中其九乌，皆死，墯其羽翼。”彀，引弓也。飞丸激矢，交集于我。思飞不得，欲鸣不可，举头畏触，摇足恐墯。内独怖急，乍冰乍火。幸赖大贤，我矜我怜，昔济我南，今振我西。西，协韵音先。鸟也虽顽，犹识密恩，内以书心，外用告天。天乎祚贤，归贤永年，且公且侯，子子孙孙。

	 

	又作《刺世疾邪赋》，以舒其怨愤。曰：

	 

	伊五帝之不同礼，三王亦又不同乐，数极自然变化，非是故相反驳。《礼记》曰：“五帝殊时，不相沿乐，三王异代，不相袭礼。乐极则忧，礼粗则偏矣。”德政不能救世溷乱，赏罚岂足惩时清浊？春秋时祸败之始，战国愈复增其荼毒。《尚书》曰：“罹其凶害，不忍荼毒。”孔注云：“荼毒，苦也。”秦、汉无以相逾越，乃更加其怨酷。宁计生民之命，唯利己而自足。

	 

	于兹迄今，情伪万方。佞谄日炽，刚克消亡。舐痔结驷，正色徒行。《庄子》曰：“宋有曹商者，为宋王使秦，秦王悦之，益车百乘。见庄子，庄子曰：‘秦王有病，召医舐痔者，得车五乘，子岂舐痔邪？何得车之多乎？’”妪｛女禹｝名埶，抚拍豪强。妪｛女禹｝犹伛偻也。妪音衣宇反。女禹音丘矩反。抚拍，相亲狎也。偃蹇反俗，立致咎殃。偃蹇，骄慠也。捷慑逐物，日富月昌。捷，疾也。慑，惧也。急惧逐物，则致富昌。浑然同惑，孰温孰凉。邪夫显进，直士幽藏。

	 

	原斯瘼之攸兴，寔执政之匪贤。女谒掩其视听兮，近习秉其威权。所好则钻皮出其毛羽，所恶则洗垢求其瘢痕。虽欲竭诚而尽忠，路绝险而靡缘。九重既不可启，又群吠之狺狺。《楚辞》曰：“岂不思夫君兮？君之门以九重。猛犬狺狺以迎吠，关梁闭而不通。”狺音银。安危亡于旦夕，肆嗜欲于目前。奚异涉海之失杝，积薪而待燃。杝可以正船也，音徒我反。《前书》贾谊曰：“措火积薪之下而寝其上，火未及燃而谓之安。当今之埶，何以异此？”荣纳由于闪揄，孰知辨其蚩妍。闪揄，倾佞之貌也。行倾佞者则享荣宠而见纳用。揄音输。故法禁屈挠于埶族，恩泽不逮于单门。宁饥寒于尧舜之荒岁兮，不饱暖于当今之丰年。乘理虽死而非亡，违义虽生而匪存。

	 

	有秦客者，乃为诗曰：河清不可俟，人命不可延。《左传》曰：“俟河之清，人寿几何？”言人寿促，河清彁也。顺风激靡草，富贵者称贤。文籍虽满腹，不如一囊钱。伊优北堂上，抗脏倚门边。伊优，屈曲佞媚之貌。抗脏，高亢婞直之貌也。佞媚者见亲，故升堂；婞直者见弃，故倚门。脏音葬。

	 

	鲁生闻此辞，系而作歌曰：秦客、鲁生，皆寓言也。埶家多所宜，欬唾自成珠。被褐怀金玉，兰蕙化为刍。《老子》曰：“被褐怀玉。”言处卑贱而怀德义也。《楚辞》曰“兰芷变而不芳，荃蕙化而为茅”也。贤者虽独悟，所困在群愚。且各守尔分，勿复空驰驱。哀哉复哀哉，此是命矣夫！

	 

	光和元年，举郡上计到京师。是时司徒袁逢受计，计吏数百人皆拜伏庭中，莫敢仰视，壹独长揖而已。逢望而异之，令左右往让之，曰：“下郡计吏而揖三公，何也？”对曰：“昔郦食其长揖汉王，今揖三公，何遽怪哉？”《前书》郦食其初见高祖，长揖不拜，因说高祖，高祖引之上坐。《左传》曰：“岂不遽止。”杜预注曰：“遽，畏惧。”逢则敛衽下堂，执其手，延置上坐，因问西方事，大悦，顾谓坐中曰：“此人汉阳赵元叔也。朝臣莫有过之者，吾请为诸君分坐。”分坐，别坐也。坐者皆属观。既出，往造河南尹羊陟，不得见。壹以公卿中非陟无足以托名者，乃日往到门，陟自强许通，陟意未许通壹，以壹数至门，故自勉强许通之。尚卧未起，壹径入上堂，遂前临之，曰：“窃伏西州，承高风旧矣，《前书》隽不疑见暴胜之曰：“窃伏海滨，承暴公子旧矣。”旧，久也。乃今方遇而忽然，谓死也。柰何命也！”因举声哭，门下惊，皆奔入满侧。陟知其非常人，乃起，延与语，大奇之。谓曰：“子出矣。”陟明旦大从车骑奉谒造壹。奉谒，通名也。时诸计吏多盛饰车马帷幕，而壹独柴车草屏，《韩诗外传》曰，周子高对齐景公：“臣赖君之赐，疏食恶肉可得而食，驽马柴车可得而乘。”柴车，弊恶之车也。露宿其傍，延陟前坐于车下，左右莫不叹愕。陟遂与言谈，至熏夕，极欢而去，执其手曰：“良璞不剖，必有泣血以相明者矣！”《琴操》曰：“卞和得玉璞，以献楚怀王。使乐正子占之，言非玉。以其欺谩，斩其一足。怀王死，子平王立，和复抱其璞而献之。平王复以为欺，斩其一足。平王死，和复献，恐复见断，乃抱其玉而哭荆山之中，昼夜不止，涕尽继之以血。”陟乃与袁逢共称荐之。名动京师，士大夫想望其风采。

	 

	及西还，道经弘农，过候太守皇甫规，门者不即通，壹遂遁去。门吏惧，以白之。规闻壹名大惊，乃追书谢曰：“蹉跌不面，企德怀风，虚心委质，为日久矣。侧闻仁者愍其区区，冀承清诲，以释遥悚。今旦外白有一尉两计吏，不道屈尊门下，尊谓壹也，敬之故号为尊。更启乃知已去。如印绶可投，夜岂待旦。惟君明睿，平其夙心。宁当慢慠，加于所天。平，恕也。尊敬壹，故谓为所天。事在悖惑，不足具责。傥可原察，追修前好，则何福如之！谨遣主簿奉书。下笔气结，汗流竟趾。”壹报曰：“君学成师范，缙绅归慕，仰高希骥，历年滋多。《诗》曰：“高山仰止，景行行止。”《法言》曰：“希骥之马，亦骥之乘；希颜之人，亦颜之徒。”希，慕也。旋辕兼道，渴于言侍，沐浴晨兴，昧旦守门，实望仁兄，昭其悬迟。悬心迟仰之。以贵下贱，握发垂接，《易》曰：“以贵下贱，大得人也。”《史记》曰：“周公一沐三握发，以接天下之士。”高可敷玩坟典，起发圣意，下则抗论当世，消弭时灾。岂悟君子，自生怠倦，失恂恂善诱之德，同亡国骄惰之志！《论语》曰：“夫子恂恂然善诱人。”恂恂，恭顺貌。盖见机而作，不俟终日，《易·系辞》曰：“君子见机而作，不俟终日。”是以夙退自引，畏使君劳。《诗》曰：“大夫夙退，无使君劳。”盖断章以取义。昔人或历说而不遇，或思士而无从，皆归之于天，不尤于物。历说谓孔丘也。《论语》孔子曰：“不怨天，不尤人，下学而上达，知我者其天乎！”马融注云：“孔子不用于时，而不怨天；人不知己，亦不尤人也。”思士谓孟轲也。孟轲欲见鲁平公，臧仓谮之。孟轲曰：“余之不遇鲁侯，天也，臧氏之子焉能令余不遇哉？”见《孟子》。今壹自谴而已，岂敢有猜！仁君忽一匹夫，于德何损？而远辱手笔，追路相寻，诚足愧也。壹之区区，曷云量己，其嗟可去，谢也可食，曷，何也。言区区之心，不量己而至君门。《礼记》曰：“齐大饥，黔敖为食于路以待饿者，有蒙袂戢屦贸贸而来。曰：‘嗟来食。’曰：‘余唯不食嗟来之食，以至于斯。’从而谢之，不食而死。仲尼曰：‘其嗟也可去，其谢也可食。’”诚则顽薄，实识其趣。但关节疢动，膝灸坏溃，人有四关十二节。请俟它日，乃奉其情。辄诵来贶，永以自慰。”遂去不顾。

	 

	州郡争致礼命，十辟公府，并不就，终于家。初袁逢使善相者相壹，云“仕不过郡吏”，竟如其言。

	 

	著赋、颂、箴、诔、书、论及杂文十六篇。

	 

	刘梁字曼山，一名岑，东平宁阳人也。宁阳，县，故城在今兖州龚丘县南。梁宗室子孙，而少孤贫，卖书于市以自资。

	 

	常疾世多利交，以邪曲相党，乃著《破群论》。时之览者，以为“仲尼作《春秋》，乱臣知惧，《孟子》曰：“孔子成《春秋》，乱臣贼子惧”也。今此论之作，俗士岂不愧心”。其文不存。

	 

	又著《辩和同之论》。其辞曰：

	 

	夫事有违而得道，有顺而失义，有爱而为害，有恶而为美。其故何乎？盖明智之所得，闇伪之所失也。是以君子之于事也，无适无莫，必考之以义焉。《论语》曰：“君子之于天下也，无适也，无莫也，义之与比。”

	 

	得由和兴，失由同起，故以可济否谓之和，好恶不殊谓之同。《春秋传》曰：“和如羹焉，酸苦以剂其味，《左传》“剂”作“齐”。《尔雅》曰：“剂，剪齐也。”音子随反。今人相传剂音在计反。君子食之以平其心。同如水焉，若以水济水，谁能食之？琴瑟之专一，谁能听之？”《左传》晏子对齐景公辞也。是以君子之行，周而不比，和而不同，忠信为周，阿党为比。以救过为正，以匡恶为忠。经曰：“将顺其美，匡救其恶，则上下和睦能相亲也。”

	 

	昔楚恭王有疾，召其大夫曰：“不谷不德，少主社稷。楚恭王名审。《左传》楚王曰：“生十年而丧先君。”故云少主社稷。失先君之绪，覆楚国之师，绪，业也。谓鄢陵之战，为晋所败。不谷之罪也。若以宗庙之灵，得保首领以殁，请为灵若厉。”大夫许诸。《谥法》：“乱而不损曰灵，杀戮不辜曰厉。”《左传》曰：“‘大夫择焉。’莫对，及五命，乃许之。”诸，之也。及其卒也，子囊曰：“不然。子囊，楚令尹，名午。夫事君者，从其善，不从其过。赫赫楚国，而君临之，抚正南海，训及诸夏，其宠大矣。宠，荣也。有是宠也，而知其过，可不谓恭乎！”大夫从之。《谥法》：“既过能改曰恭。”案：此楚语之文。此违而得道者也。及灵王骄淫，暴虐无度，芋尹申亥从王之欲，以殡于干溪，殉之二女。此顺而失义者也。国语楚灵王子围为章华之台，伍举对曰：“君为此台，国人罢焉，财用尽焉，年谷败焉，数年乃成。”《左传》芋尹申亥，申无宇之子也。干溪之役，申亥曰：“吾父再干王命，王不诛，惠孰大焉。”乃求王，遇诸棘闱，以王归。王缢，申亥以其二女殉而葬之也。鄢陵之役，晋楚对战，阳谷献酒，子反以毙。此爱而害之者也。《淮南子》云，楚恭王与晋人战于鄢陵，战酣，恭王伤。司马子反渴而求饮，竖阳谷奉酒而进之。子反之为人也，嗜酒，而甘之，不能绝于口，遂醉而卧。恭王欲复战，使人召子反，子反辞以疾。王驾而往之，入幄中而闻酒臭，恭王大怒，斩子反以为戮。臧武仲曰：“孟孙之恶我，药石也；季孙之爱我，美疢也。疢毒滋厚，石犹生我。”此恶而为美者也。武仲，臧孙纥也。《左传》孟孙死，臧孙入哭甚哀，多涕。出，其御曰：“孟孙之恶子也而哀如是，季孙若死，其若之何？”臧孙曰：“季孙之爱我，疾疢也，孟孙之恶我，药石也。美疢不如恶石。夫石犹生我，疢之美，其毒滋多。”言石能除己疾也。孔子曰：“智之难也！有臧武仲之智，而不容于鲁国。抑有由也，作不顺而施不恕也。”季武子无适子，公弥长，悼子少，武子爱悼子，欲立之。访于申丰，曰：“不可。”访于臧纥，曰：“饮我酒，吾为子立之。”季氏饮大夫酒，臧纥为客，既献，臧孙命北面重席，新樽洁之，召悼子降逆之，大夫皆起，悼子乃立。季氏以公弥为马正。其后公弥立，孟孙羯与共构臧纥于季氏，臧纥奔齐。齐侯将与臧纥田，臧孙闻之，见齐侯，与之言伐晋。对曰：“多则多矣，抑君似鼠。鼠昼伏夜动，不穴于寝庙，畏人故也。今君闻晋之乱而后作焉，宁将事之，非鼠如何？”乃不与田。注曰“纥知齐侯将败，不欲受其邑，故以比鼠，欲使怒而止”也。见《左传》。盖善其知义，讥其违道也。

	 

	夫知而违之，伪也；不知而失之，闇也。闇与伪焉，其患一也。患之所在，非徒在智之不及，又在及而违之者矣。故曰“智及之仁不能守之，虽得之，必失之”也。《论语》之文。夏书曰：“念兹在兹，庶事恕施。”忠智之谓矣。兹，此也。念此事也，在此身也。言行事当常念如在己身也。庶，众也。言众事恕己而施行，斯可谓忠而有智矣。

	 

	故君子之行，动则思义，不为利回，不为义疚，《左传》曰：“君子动则思礼，行则思义，不为利回，不为义疚。”杜预注云：“回，邪也。疚，病也。”进退周旋，唯道是务。苟失其道，则兄弟不阿；苟得其义，虽仇仇不废。故解狐蒙祁奚之荐，二叔被周公之害，《左传》曰，晋祁奚请老，晋侯问嗣焉，称解狐，其仇也。勃鞮以逆文为成，勃鞮，晋寺人，名披。《左传》晋献公使寺人披伐公子重耳于蒲，披斩其袪。及文公归国，吕甥、郤芮将焚公宫而杀文公，寺人披以吕、郤之难告之。言初虽逆文公，后竟成之也。傅瑕以顺厉为败，《左传》言郑厉公为祭仲所逐，后侵郑及大陵，获郑大夫傅瑕。傅瑕曰：“苟舍我，吾请纳子。”厉公与之盟而赦之。傅瑕杀郑子而纳厉公，厉公遂杀傅瑕也。管苏以憎忤取进，申侯以爱从见退，考之以义也。《新序》曰：“楚恭王有疾，告诸大夫曰：‘管苏犯我以义，违我以礼，与处不安，不见不思，然而有得焉。吾死之后，爵之于朝。申侯伯顺吾所欲，行吾所乐，与处则安，不见则思，然未尝有得焉。必速遣之。’”故曰：“不在逆顺，以义为断；不在憎爱，以道为贵。”《礼记》曰：“爱而知其恶，憎而知其善。”考义之谓也。

	 

	桓帝时，举孝廉，除北新城长。北新城属涿县。告县人曰：“昔文翁在蜀，道著巴汉，《前书》文翁为蜀郡太守，兴起学校，比于齐、鲁也。庚桑琐隶，风移碨磥。琐，碎也。《庄子》曰：“老聃之役有庚桑楚者，偏得老聃之道，以北居碨磥之山，居三年，碨垒大穰。碨垒之人相与言曰：‘庚桑子之始来，吾洒然异之；今吾日计之不足，岁计之有余，庶几其圣人乎！’”碨音猥。磥音卢罪反。吾虽小宰，犹有社稷，《论语》曰：“子路将使子羔为费宰，曰：‘有民人焉，有社稷焉。’”苟赴期会，理文墨，岂本志乎！”乃更大作讲舍，延聚生徒数百人，朝夕自往劝诫，身执经卷，试策殿最，儒化大行。此邑至后犹称其教焉。

	 

	特召入拜尚书郎，累迁。后为野王令，未行。光和中，病卒。

	 

	孙桢，亦以文才知名。《魏志》桢字公干，为司空军谋祭酒，五官郎将文学，与徐干、陈琳、阮瑀、应玚俱以章知名，转为平原侯庶子。

	 

	边让字文礼，陈留浚仪人也。少辩博，能属文。作《章华赋》，虽多淫丽之辞，而终之以正，亦如相如之讽也。章华台，解见《冯衍传》。杨雄曰：“词人之赋丽以淫。”司马相如作《上林赋》“发仓廪以救贫穷，补不足，恤鳏寡，存孤独，出德号，省刑罚”，此为讽也。其辞曰：

	 

	楚灵王既游云梦之泽，息于荆台之上。前方淮之水，左洞庭之波，洞庭湖在今岳州西南。右顾彭蠡之隩，南眺巫山之阿。《说苑》曰：“楚昭王欲之荆台游，司马子綦进谏曰：‘荆台之游，左洞庭之波，右彭蠡之水，南望猎山，下临方淮，其地使人遗老而忘死也。王不可游也。’”巫山在夔州巫山县东。延目广望，骋观终日。顾谓左史倚相曰：“盛哉斯乐，可以遗老而忘死也！”《说苑》，此并司马子綦谏昭王之言。于是遂作章华之台，筑干溪之室，《史记》曰，灵王次于干溪，乐干溪不能去。穷木土之技，单珍府之实，举国营之，数年乃成。技，巧也。单，尽也。《国语》楚灵王为章华之台，与伍举升焉。曰：“台美夫！”对曰：“国君安人以为乐，今君为此台也，国人罢焉，财用尽焉，年谷败焉，百姓烦焉，军国苦之，数年乃成。”设长夜之淫宴，作北里之新声。《史记》曰，纣为酒池肉林，使男女裸而相逐其闲，为长夜之饮。使师涓作新声，北里之舞，靡靡之乐也。于是伍举知夫陈、蔡之将生谋也。陈蔡二国，先为楚所灭也。乃作斯赋以讽之：

	 

	胄高阳之苗胤兮，承圣祖之洪泽。胄，胤也。高阳，帝颛顼也。《帝系》曰：“颛顼娶于滕隍氏女而生老童，是为楚先。”《楚词》曰：“帝高阳之苗裔兮。”建列藩于南楚兮，等威灵于二伯。老童之后鬻熊，事周文王，早卒。至孙熊绎，周成王时封于楚。其后子孙隆盛，与齐、晋争强。二伯，齐桓、晋文也。超有商之大彭兮，越隆周之两虢。《国语》曰：“商伯大彭、豕韦。”《左传》曰“虢仲、虢叔，王季之穆”也。达皇佐之高勋兮，驰仁声之显赫。皇佐谓鬻熊佐文王也。《左传》曰：“楚自克庸以来，其君无日不讨国人而训之，于人生之不易，祸至之无日，戒惧之不可以怠。”此驰仁声也。惠风春施，神武电断，华夏肃清，五服攸乱。谓灵王承先世仁惠之风，如春普施。神武威棱，如电雷之断决也。五服，甸、侯、绥、要、荒也。乱，理也。旦垂精于万机兮，夕回辇于门馆。设长夜之欢饮兮，展中情之嬿婉。嬿，安也。婉，美也。婉，协韵音于愿反。竭四海之妙珍兮，尽生人之秘玩。

	 

	尔乃携窈窕，从好仇，窈窕，幽闲也。仇，匹也。《毛诗》曰：“窈窕淑女，君子好仇。”径肉林，登糟丘，《史记》纣作糟丘酒池，悬肉以为林也。兰肴山竦，椒酒渊流。兰肴，芳若兰也。椒酒，置椒酒中也。《楚词》曰：“蕙肴兮兰籍，桂酒兮椒浆。”激玄醴于清池兮，靡微风而行舟。登瑶台以回望兮，冀弥日而消忧。弥，终也。《楚辞》曰：“望瑶台而偃蹇。”于是招宓妃，命湘娥，宓妃，洛水之神女也。湘娥，尧之二女娥皇、女英，湘水之神也。齐倡列，郑女罗。《楚辞》曰：“二八齐容起郑舞。”扬《激楚》之清宫兮，展新声而长歌。《激楚》，曲名也。《淮南子》曰：“《激楚》结风。”繁手超于北里，妙舞丽于《阳阿》。《左传》曰：“繁手淫声，慆堙心耳，乃忘和平。”《阳阿》，解见《马融传》。金石类聚，丝竹群分。被轻袿，曳华文，《方言》曰：“袿谓之裾。”《释名》曰：“妇人上服谓之袿。”罗衣飘飖，组绮缤纷。组，绶也。绮，绫也。纵轻躯以迅赴，若孤鹄之失群；振华袂以逶迤，若游龙之登云。于是欢嬿既洽，长夜向半，琴瑟易调，繁手改弹，清声发而响激，微音逝而流散。振弱支而纡绕兮，若绿繁之垂干，忽飘飖以轻逝兮，似鸾飞于天汉。舞无常态，鼓无定节，寻声响应，修短靡跌。跌，蹉也。长袖奋而生风，清气激而绕结。歌声激发，萦绕缠结。尔乃妍媚递进，巧弄相加，俯仰异容，忽兮神化。化，协韵音花。体迅轻鸿，荣曜春华，进如浮云，退如激波。虽复柳惠，能不咨嗟！柳下惠，展季也。《家语》曰：“柳下惠妪不逮门之女，国人不称其乱，言其贞也。”于是天河既回，淫乐未终，清籥发征，《激楚》扬风。籥如笛，六孔。于是音气发于丝竹兮，飞响轶于云中。比目应节而双跃兮，比目鱼一名鲽，一名王余，不比不行，今江东呼为板鱼。《韩诗外传》曰：“伯牙鼓琴，游鱼出听。”孤雌感声而鸣雄。枚乘《七发》曰：“暮则羁雌迷鸟宿焉。”羁雌，孤雌也。美繁手之轻妙兮，嘉新声之弥隆。于是众变已尽，群乐既考。考，成也。归乎生风之广夏兮，修黄轩之要道。黄帝轩辕氏得房中之术于玄女，握固吸气，还精补脑，可以长生。《说苑》雍门周说孟尝君曰：“广夏邃房下，罗帷来清风。”携西子之弱腕兮，援毛嫔之素肘。西子，西施也。《越绝书》曰：“越王句践得采薪二女西施、郑旦，以献吴王。”毛嫔，毛嫱也。《庄子》曰：“毛嫱丽姬，人之美者。”形便娟以婵媛兮，若流风之靡草。《淮南子》曰：“今舞者便娟若秋药被风。”药，白芷也。美仪操之姣丽兮，忽遗生而忘老。

	 

	尔乃清夜晨，妙技单，收尊俎，彻鼓盘。张衡《七盘赋》曰“历七盘而屣蹑”也。惘焉若酲，抚剑而叹。酲，酒病也。虑理国之须才，悟稼穑之艰难。美吕尚之佐周，善管仲之辅桓。将超世而作理，焉沉湎于此欢！于是罢女乐，堕瑶台。思夏禹之卑宫，慕有虞之土阶。《墨子》曰：“虞舜土阶三尺，茅茨不剪。”举英奇于仄陋，拔髦秀于蓬莱。蓬蒿草莱之闲也。《尔雅》曰：“髦，俊也。”君明哲以知人，官随任而处能。能，协韵音乃来反。百揆时叙，庶绩咸熙。诸侯慕义，不召同期。《尚书》武王伐纣，八百诸侯不期而至。继高阳之绝轨，崇成、庄之洪基。《史记》楚成王布德施惠，结旧好于诸侯，使人献于天子。庄王，成王孙也。纳伍举、苏纵之谏，罢淫乐，听国政，所诛数百人，所进数百人，国人大悦。虽齐桓之一匡，岂足方于大持？《谷梁传》曰：“齐桓公为阳谷之会，一匡天下。”匡，正也。尔乃育之以仁，临之以明。致虔报于鬼神，尽肃恭乎上京。言楚尊事周室。驰淳化于黎元，永历世而太平。

	 

	大将军何进闻让才名，欲辟命之，恐不至，诡以军事征召，既到，署令史，《续汉志》曰：“大将军下有令史及御史属三十一人。”进以礼见之。让善占射，能辞对，时宾客满堂，莫不羡其风。府掾孔融、王朗并修刺候焉。朗字景兴，《魏志》有传。

	 

	议郎蔡邕深敬之，以为让宜处高任，乃荐于何进曰：“伏惟幕府初开，博选清英，华发旧德，并为元龟。华发，白首也。元龟所以知吉凶。《尚书》曰：“格人元龟。”虽振鹭之集西雍，济济之在周庭，无以或加。《韩诗》曰：“振鹭于飞，彼西雍。”薛君《章句》曰：“鹭，洁白之鸟也。西雍，文王辟雍也。言文王之时，辟雍学士皆洁白之人也。”又曰：“济济多士，文王以宁。”窃见令史陈留边让，天授逸才，聪明贤智。髫龀夙孤，不尽家训。髫，翦发为鬌也。龀，毁齿也。及就学庐，便受大典，初涉诸经，见本知义，授者不能对其问，章句不能逮其意。心通性达，口辩辞长。非礼不动，非法不言。若处狐疑之论，定嫌审之分，经典交至，捡括参合，众夫寂焉，莫之能夺也。使让生在唐、虞，则元、凯之次，运值仲尼，则颜、冉之亚，岂徒俗之凡偶近器而已者哉！阶级名位，亦宜超然，若复随辈而进，非所以章瑰伟之高价，昭知人之绝明也。传曰：‘函牛之鼎以亨鸡，多汁则淡而不可食，少汁则熬而不可熟。’《庄子》曰：“函牛之鼎沸，蚁不得措一足焉。”《吕氏春秋》曰，白圭对魏王曰“市丘之鼎以亨鸡，多洎之则淡不可食，少洎之则焦而不熟”也。函，容也。洎，汁也。此言大器之于小用，固有所不宜也。邕窃悁邑，悁邑，忧愤也。怪此宝鼎未受牺牛大羹之和，久在煎熬脔割之闲，愿明将军回谋垂虑，裁加少纳，贡之机密，展之力用。展，陈也。若以年齿为嫌，则颜回不得贯德行之首，子奇终无理阿之功。《说苑》曰：“子奇年十八为阿宰，有善绩。”苟堪其事，古今一也。”

	 

	让后以高才擢进，屡迁，出为九江太守，不以为能也。

	 

	初平中，王室大乱，让去官还家。恃才气，不屈曹操，多轻侮之言。建安中，其乡人有构让于操，操告郡就杀之。文多遗失。

	 

	郦炎字文胜，范阳人，郦食其之后也。炎有文才，解音律，言论给捷，多服其能理。给，敏也。灵帝时，州郡辟命，皆不就。有志气，作诗二篇曰：

	 

	大道夷且长，窘路狭且促。修翼无卑栖，远趾不步局。窘，迫也。舒吾陵霄羽，奋此千里足。超迈绝尘驱，倏忽谁能逐。贤愚岂常类，禀性在清浊。富贵有人籍，贫贱无天录。富贵者为人所载于典籍也，贫贱者不载于天录。天录谓若萧、曹见名于图书。通塞苟由己，志士不相卜。言通塞苟若由己，则志士不须相卜也。故蔡泽谓唐举曰：“富贵吾自取之，所不知者寿也。”陈平敖里社，陈平为里社宰，分肉均。里中曰：“善哉陈孺子之为宰也！”曰：“使平宰天下亦犹是。”见《前书》。韩信钓河曲。韩信家贫无行，不得为吏，钓于淮阴城下。河者，水之总名也。终居天下宰，食此万钟禄。大斛四斗曰钟。德音流千载，功名重山岳。

	 

	灵芝生河洲，动摇因洪波。兰荣一何晚，严霜瘁其柯。哀哉二芳草，不植太山阿。文质道所贵，遭时用有嘉。绛、灌临衡宰，谓谊崇浮华。贤才抑不用，远投荆南沙。贾谊欲革汉土德，改定律令，绛侯周勃及灌婴共毁之，文帝以谊为长沙太傅。见《前书》。抱玉乘龙骥，不逢乐与和。伯乐、卞和。安得孔仲尼，为世陈四科！谓德行、政事、文学、言语也。

	 

	炎后风病慌忽。性至孝，遭母忧，病甚发动。妻始产而惊死，妻家讼之，收系狱。炎病不能理对，熹平六年，遂死狱中，时年二十八。尚书卢植为之诔赞，以昭其懿德。

	 

	侯瑾字子瑜，敦煌人也。少孤贫，依宗人居。性笃学，恒佣作为资，暮还辄｛难/火｝柴以读书。｛难/火｝，古“然”字。常以礼自牧，《易》曰：“卑以自牧。”牧，养也。独处一房，如对严宾焉。州郡累召，公车有道征，并称疾不到。作《矫世论》以讥切当时。而徙入山中，覃思著述。覃，静也。以莫知于世，故作《应宾难》以自寄。又案《汉记》撰中兴以后行事，为《皇德传》三十篇，行于世。余所作杂文数十篇，多亡失。河西人敬其才而不敢名之，皆称为侯君云。

	 

	高彪字义方，吴郡无锡人也。无锡，今常州县。家本单寒，至彪为诸生，游太学。有雅才而讷于言。尝从马融欲访大义，融疾不获见，乃覆刺遗融书曰：“承服风问，从来有年，风问，风猷令问。故不待介者而谒大君子之门，冀一见龙光，以叙腹心之愿。《毛诗》曰：“既见君子，为龙为光。”龙，宠也。不图遭疾，幽闭莫启。昔周公旦父文兄武，九命作伯，以尹华夏，犹挥沐吐餐，垂接白屋，白屋，匹夫也。故周道以隆，天下归德。公今养痾傲士，故其宜也。”融省书惭，追谢还之，彪逝而不顾。

	 

	后郡举孝廉，试经第一，除郎中，校书东观，数奏赋、颂、奇文，因事讽谏，灵帝异之。

	 

	时京兆第五永为督军御史，使督幽州，百官大会，祖饯于长乐观。议郎蔡邕等皆赋诗，彪乃独作箴曰：“文武将坠，乃俾俊臣。俾，使也。整我皇纲，董此不虔。董，正也。古之君子，即戎忘身。《易》曰：“不利即戎。”司马穰苴曰：“将受命之日忘其家，援枹鼓即忘其身。”明其果毅，尚其桓桓。《左传》曰：“杀敌为果，致果为毅。”《尚书》曰：“勖哉夫子，尚桓桓。”桓桓，武貌。吕尚七十，气冠三军，诗人作歌，如鹰如鹯。太公年七十遇文王。《毛诗》曰：“惟师尚父，时惟鹰扬。”天有太一，五将三门；《太一式》：“凡举事皆欲发三门，顺五将。”发三门者，开门、休门、生门。五将者，天目、文昌等。地有九变，丘陵山川；《孙子九变篇》曰：“用兵有散地，有轻地，有争地，有交地，有衢地，有重地，有汜地，有围地，有死地。诸侯自战其地，为散地。入人之地而不深，为轻地。我得则利，彼得亦利者，为争地。我可以往，彼可以来，为交地。诸侯之地三属，先至而得众，为衢地。入人地深，倍城邑多，为重地。行山林，阻沮泽，难行之道，为汜地。所由入者隘，所从归者少，彼寡可以击吾众者，为围地。疾战则存，不疾战则亡，为死地。通九变之利，知用兵矣。”人有计策，六奇五闲：陈平凡六出奇策。《孙子》曰：“用闲有五，有因闲，有内闲，有反闲，有死闲，有生闲。五闲俱起，莫知其道，是谓神纪，人君之宝也。因闲者，因其乡人而用之也。内闲者，因其官人而用之也。反闲者，因其敌闲而用之也。死闲者，为诳事于外，令吾闲知之而得于敌者也。生闲者，反报者也。”总兹三事，谋则咨询。总天、地、人之事而询谋于众。无曰己能，务在求贤，淮阴之勇，广野是尊。臣贤案：《前书》韩信破赵，得广武君李左车，解其缚而师事之。而此作“广野”。案广野君郦食其，无韩信师事处，盖误也。周公大圣，石碏纯臣，以威克爱，以义灭亲。周公诛管、蔡，石碏杀其子厚也。克，胜也。《前书》孙宝曰：“周公上圣，邵公大贤。”《尚书》曰：“威克厥爱，允济。”《左传》曰：“石碏纯臣也。大义灭亲，其是之谓乎！”勿谓时险，不正其身。勿谓无人，莫识己真。忘富遗贵，福禄乃存。枉道依合，复无所观。曲道以合时者，不足观也。先公高节，越可永遵。佩藏斯戒，以厉终身。”邕等甚美其文，以为莫尚也。

	 

	后迁外黄令，帝来同僚临送，祖于上东门，洛阳城东面北头门。诏东观画彪像以劝学者。彪到官，有德政，上书荐县人申徒蟠等。病卒于官，文章多亡。

	 

	子岱，亦知名。

	 

	张超字子并，河闲鄚人也，今瀛州鄚县。留侯良之后也。有文才。灵帝时，从车骑将军朱俊征黄巾，为别部司马。著赋、颂、碑文、荐、檄、笺、书、谒文、嘲，凡十九篇。超又善于草书，妙绝时人，世共传之。

	 

	祢衡字正平，平原般人也。般，县，故城在今德州平昌县东。般音卜满反。少有才辩，而尚气刚傲，好矫时慢物。兴平中，避难荆州。建安初，来游许下。始达颍川，乃阴怀一刺，既而无所之适，至于刺字漫灭。是时许都新建，贤士大夫四方来集。或问衡曰：“盍从陈长文、司马伯达乎？”陈群字长文。司马朗字伯达，河内温人。对曰：“吾焉能从屠沽儿耶！”又问：“荀文若、赵稚长云何？”赵为荡寇将军，见《魏志》。衡曰：“文若可借面吊丧，稚长可使监厨请客。”《典略》曰：“衡见荀仪容但有貌耳，故可吊丧。赵有腹大，健啖肉，故可监厨也。”唯善鲁国孔融及弘农杨修。常称曰：“大儿孔文举，小儿杨德祖。余子碌碌，莫足数也。”融亦深爱其才。

	 

	衡始弱冠，而融年四十，遂与为交友。上疏荐之曰：“臣闻洪水横流，帝思俾乂，《孟子》曰：“尧时洪水横流，氾滥于天下。”《尚书》帝曰：“咨，汤汤洪水方割，有能俾乂”。俾，使也。乂，理也。旁求四方，以招贤俊。《尚书》曰：“旁求天下。”昔孝武继统，将弘祖业，畴咨熙载，群士响臻。《尚书》帝尧曰：“畴咨若时登庸。”又曰：“有能奋庸熙帝之载。”畴，谁也。熙，广也。载，事也。陛下睿圣，纂承基绪，遭遇厄运，劳谦日昃。《易》曰：“劳谦君子有终吉。”《尚书》叙文王德曰：“自朝至于日中昃，不遑暇食。”言不敢懈怠也。惟岳降神，异人并出。《毛诗》曰：“惟岳降神，生甫及申。”《公孙弘传赞》曰：“异人并出。”窃见处士平原祢衡，年二十四，字正平，淑质贞亮，英才卓砾。初涉蓺文，升堂睹奥，目所一见，辄诵于口，耳所瞥闻，不忘于心。性与道合，思若有神。《淮南子》曰：“所谓真人者，性合于道也。”弘羊潜计，安世默识，以衡准之，诚不足怪。《前书》曰：“桑弘羊，雒阳贾人子，以心计，年十三为侍中。”又曰：“张安世字子孺，为郎。上行幸河东，尝亡书三箧，诏问莫能知，唯安世识之，具作其事。后购求得书，以相校，无所遗失。”忠果正直，志怀霜雪，见善若惊，疾恶若仇。《国语》楚蓝尹亹谓子西曰：“夫阖庐，闻一善言若惊，得一士若赏。”任座抗行，史鱼厉节，殆无以过也。《吕氏春秋》魏文侯饮，问诸大夫曰：“寡人何如主也？”任座曰：“君不肖君也。克中山，不以封君之弟，而以封君之子，是以知君不肖君也。”《论语》孔子曰“直哉史鱼，邦有道如矢，邦无道如矢”也。鸷鸟累伯，不如一鹗。邹阳上书之言也。鹗，大雕也。使衡立朝，必有可观。飞辩骋辞，溢气坌涌，解疑释结，临敌有余。昔贾谊求试属国，诡系单于；《前书》贾谊曰：“何不试以臣为属国之官，以主匈奴。行臣之计，请必系单于之颈而制其命。”终军欲以长缨，牵致劲越。《前书》终军曰“愿受长缨，必羁南越王而致之阙下”也。弱冠慷慨，前世美之。近日路粹、严象，亦用异才擢拜台郎，衡宜与为比。如得龙跃天衢，振翼云汉，杨声紫微，垂光虹霓，足以昭近署之多士，增四门之穆穆。《尚书》曰：“宾于四门，四门穆穆。”钧天广乐，必有奇丽之观；《史记》曰，赵简子疾，五日不知人，大夫皆惧。医扁鹊曰：“血脉理也。昔秦穆公如此，七日寤，寤而曰：‘我之帝所甚乐。’今主君之疾与之同，不出三日必闲，闲必有言也。”居二日，果寤，语大夫曰“我之帝所甚乐，与百神游于钧天，广乐九奏，其声动心”也。帝室皇居，必蓄非常之宝。若衡等辈，不可多得。《激楚》、《杨阿》，至妙之容，台牧者之所贪；诸本并作“台牧”，未详其义。《融集》作“掌伎”。飞兔、騕褭，绝足奔放，良、乐之所急。《吕氏春秋》曰：“飞兔、騕褭，古骏马也。”高诱注曰：“日行万里。”王良、伯乐，善御人也。臣等区区，敢不以闻。”

	 

	融既爱衡才，数称述于曹操。操欲见之，而衡素相轻疾，自称狂病，不肯往，而数有恣言。操怀忿，而以其才名，不欲杀之。闻衡善击鼓，乃召为鼓史，因大会宾客，阅试音节，诸史过者，皆令脱其故衣，更著岑牟单绞之服。《文士传》曰：“魏太祖欲辱衡，乃令人录用为鼓史。后至八月朝普天阅试鼓节，作三重阁，列坐宾客，以帛绢制作衣，一岑牟，一单绞及小裈。”《通史志》曰：“岑牟，鼓角士胄也。”郑玄注《礼记》曰：“绞，苍黄之色也。”次至衡，衡方为《渔阳》参挝，蹀｛足习｝而前，《文士传》曰：“衡击鼓作《渔阳》参捶，蹋地来前，蹑馺足脚，容态不常，鼓声甚悲，易衣毕，复击鼓参捶而去。至今有渔阳参捶，自衡始也。”臣贤案：捶及挝并击鼓杖也。参挝是击鼓之法，而王僧孺诗云：“散度《广陵》音，参写《渔阳》曲。”而于其诗自音云：“参音七绀反。”后诸文人多同用之。据此诗意，则参曲奏之名，则挝字入于下句，全不成文。下云“复参挝而去”，足知“参挝”二字当相连而读。参字音为去声，不知何所凭也。参七甘反。容态有异，声节悲壮，听者莫不慷慨。衡进至操前而止，吏诃之曰：“鼓史何不改装，而轻敢进乎？”衡曰：“诺。”于是先解衵衣，杜预注《左传》曰：“衵，近身衣也。”音女一反。次释余服，裸身而立，徐取岑牟、单绞而著之，毕，复参挝而去，颜色不怍。怍，羞也。操笑曰：“本欲辱衡，衡反辱孤。”

	 

	孔融退而数之曰：“正平大雅，固当尔邪？”雅，正也。言大雅君子不当尔。因宣操区区之意。衡许往。融复见操，说衡狂疾，今求得自谢。操喜，来门者有客便通，待之极晏。衡乃著布单衣、疏巾，手持三尺棁杖，《说文》曰：“棁，大杖也。”音佗结反。坐大营门，以杖捶地大骂。吏白：外有狂生，坐于营门，言语悖逆，请收案罪。操怒，谓融曰：“祢衡竖子，孤杀之犹雀鼠耳。顾此人素有虚名，远近将谓孤不能容之，今送与刘表，视当何如。”于是遣人骑送之。临发，众人为之祖道，先供设于城南，乃更相戒曰：“祢衡勃虐无礼，今因其后到，咸当以不起折之也。”及衡至，众人莫肯兴，衡坐而大号。众问其故，衡曰：“坐者为冢，卧者为尸，尸冢之闲，能不悲乎！”

	 

	刘表及荆州士大夫先服其才名，甚宾礼之，文章言议，非衡不定。表尝与诸文人共草章奏，并极其才思。时衡出，还见之，开省未周，因毁以抵地。抵，掷也。表怃然为骇。怃然，怪之也，音抚。衡乃从求笔札，须臾立成，辞义可观。表大悦，益重之。

	 

	后复侮慢于表，表耻不能容，以江夏太守黄祖性急，故送衡与之，祖亦善待焉。衡为作书记，轻重疏密，各得体宜。祖持其手曰：“处士，此正得祖意，如祖腹中之所欲言也。”

	 

	祖长子射射音亦。为章陵太守，尤善于衡。尝与衡俱游，共读蔡邕所作碑文，射爱其辞，还恨不缮写。衡曰：“吾虽一览，犹能识之，识，记也，音志。唯其中石缺二字为不明耳。”因书出之，射驰使写碑还校，如衡所书，莫不叹伏。射时大会宾客，人有献鹦鹉者，射举卮于衡曰：“愿先生赋之，以娱嘉宾。”衡揽笔而作，文无加点，辞采甚丽。

	 

	后黄祖在蒙冲船上，《释名》曰：“外狭而长曰蒙冲，以冲突敌船。”大会宾客，而衡言不逊顺，祖惭，乃诃之，衡更熟视曰：“死公！云等道？”死公，骂言也。等道，犹今言何勿语也。祖大怒，令五百将出，五百犹今之问事也。解见《宦者传》。欲加棰，衡方大骂，祖恚，遂令杀之。祖主簿素疾衡，即时杀焉。射徒跣来救，不及。祖亦悔之，乃厚加棺敛。衡时年二十六，其文章多亡云。

	 

	赞曰：情志既动，篇辞为贵。《毛诗序》云：“情发于中而形于言。《诗》者志之所之，故情志动而篇辞作，斯文章之为贵。”抽心呈貌，非雕非蔚。雕，斫也。《易》曰：“君子豹变，其文蔚。”殊状共体，同声异气。言观丽则，永监淫费。杨雄曰：“诗人之赋丽以则，辞人之赋丽以淫。”《礼记》曰：“不辞费。”