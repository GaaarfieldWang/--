李恂字叔英，安定临泾人也。少习《韩诗》，韩婴所传《诗》也。教授诸生常数百人。太守颍川李鸿请署功曹，未及到，而州辟为从事。会鸿卒，恂不应州命，而送鸿丧还乡里。既葬，留起冢坟，持丧三年。

	 

	辟司徒桓虞府。后拜侍御史，持节使幽州，宣布恩泽，慰抚北狄，所过皆图写山川、屯田、聚落百余卷，悉封奏上，肃宗嘉之。拜兖州刺史。以清约率下，常席羊皮，服布被。迁张掖太守，有威重名。时大将军窦宪将兵屯武威，天下州郡远近莫不修礼遗，恂奉公不阿，为宪所奏免。

	 

	后复征拜谒者，使持节领西域副校尉。西域殷富，多珍宝，诸国侍子及督使贾胡督使，主蕃国之使也。贾胡，胡之商贾也。数遗恂奴婢、宛马、金银、香罽之属，一无所受。《袁山松书》曰：“西域出诸香、石蜜。”罽，织毛为布者。北匈奴数断西域车师、伊吾，陇沙以西使命不得通，《前书》曰：“车师前国王居交河城。”伊吾故城在今瓜州晋昌县北。《广志》曰：“流沙在玉门关外，东西数百里，有三断名曰三陇也。”恂设购赏，遂斩虏帅，县首军门。自是道路夷清，威恩并行。

	 

	迁武威太守。后坐事免，步归乡里，潜居山泽，结草为庐，独与诸生织席自给。会西羌反畔，恂到田舍，为所执获。羌素闻其名，放遣之。恂因诣洛阳谢。时岁荒，司空张敏、司徒鲁恭等各遣子馈粮，悉无所受。徙居新安关下，拾橡实以自资。橡，栎实也。武帝元鼎三年徙函谷关于新安也。年九十六卒。

	 

	陈禅字纪山，巴郡安汉人也。仕郡功曹，举善黜恶，为邦内所畏。察孝廉，州辟治中从事。《续汉志》曰，每州有持中从事也。时刺史为人所上受纳臧赂，禅当传考，传谓逮捕而考之也。无它所赍，但持丧敛之具而已。及至，笞掠无算，五毒毕加，禅神意自若，辞对无变，事遂散释。车骑将军邓骘闻其名而辟焉，举茂才。时汉中蛮夷反畔，以禅为汉中太守。夷贼素闻其声，即时降服。迁左冯翊，入拜谏议大夫。

	 

	永宁元年，西南夷掸国王掸音徒丹反。献乐及幻人，能吐火，自支解，易牛马头。明年元会，作之于庭，安帝与群臣共观，大奇之。禅独离席举手大言曰：“昔齐鲁为夹谷之会，齐作侏儒之乐，仲尼诛之。《家语》曰，鲁定公与齐侯会于夹谷，孔子摄相事。齐奏中宫之乐，倡优侏儒戏于前。孔子趋曰：“匹夫而侮诸侯，罪应诛。”于是斩侏儒，手足异处。又曰：‘放郑声，远佞人。’《论语》孔子之言。帝王之庭，不宜设夷狄之技。”尚书陈忠劾奏禅曰：“古者合欢之乐舞于堂，四夷之乐陈于门，故《诗》云‘以《雅》以《南》，《韎任朱离》’。《诗·小雅·鼓钟》之《诗》曰：“以《雅》以《南》，以籥不僭。”薛君云：“南夷之乐曰《南》。四夷之乐唯《南》可以和于《雅》者，以其人声音及籥不僭差也。”《周礼》，鞮鞻氏掌四夷之乐。郑玄注云：“东方曰《韎》，南方曰《任》，西方曰《朱离》，北方曰《禁》。”《毛诗》无“韎任朱离”之文，盖见《齐》、《鲁》之诗也，今亡。韎音昧。《礼记》曰，九夷、八蛮、六戎、五狄来朝，立于明堂四门之外也。今掸国越流沙，逾县度，《前书·西域传》曰：“县度者，山名也。溪谷不通，以绳索相引而度，去阳关五千八百八十里。”万里贡献，非郑卫之声，佞人之比，而禅廷讪朝政，讪，谤也。请劾禅下狱。”有诏勿收，左转为玄菟候城障尉，候城，县，在辽东。诏“敢不之官，上妻子从者名”。禅既行，朝廷多讼之。会北匈奴入辽东，追拜禅辽东太守。胡惮其威强，退还数百里。禅不加兵，但使吏卒往晓慰之，单于随使还郡。禅于学行礼，为说道义以感化之。单于怀服，遗以胡中珍货而去。

	 

	及邓骘诛废，禅以故吏免。复为车骑将军阎显长史。顺帝即位，迁司隶校尉。明年，卒于官。

	 

	子澄，有清名，官至汉中太守。

	 

	禅曾孙宝，亦刚壮有禅风，为州别驾从事，显名州里。

	 

	庞参字仲达，河南缑氏人也。初仕郡，未知名，河南尹庞奋见而奇之，举为孝廉，拜左校令。坐法输作若卢。若卢，狱名。

	 

	永初元年，凉州先零种羌反畔，遣车骑将军邓骘讨之。参于徒中使其子俊上书曰：“方今西州流民扰动，而征发不绝，水潦不休，地力不复。言其耗损，不复于旧。重之以大军，疲之以远戍，农功消于转运，资财竭于征发。田畴不得垦辟，禾稼不得收入，搏手困穷，无望来秋。两手相搏，言无计也。百姓力屈，不复堪命。臣愚以为万里运粮，远就羌戎，不若总兵养众，以待其疲。车骑将军骘宜且振旅，留征西校尉任尚使督凉州士民，转居三辅。休徭役以助其时，止烦赋以益其财，令男得耕种，女得织纴，纴音如深反。杜预注《左传》云：“织纴，织缯布也。”然后畜精锐，乘懈沮，出其不意。攻其不备，则边人之仇报，奔北之耻雪矣。”书奏，会御史中丞樊准上疏荐参曰：“臣闻鸷鸟累百，不如一鹗。《前书》邹阳谏吴王之辞也。鹗，大雕也。昔孝文皇帝悟冯唐之言，而赦魏尚之罪，使为边守，匈奴不敢南向。《前书》冯唐谓文帝曰：“臣闻魏尚为云中守，匈奴远避，不近云中之塞。上功莫府，一言不相应，文吏以法绳之。愚以为陛下法太明而赏太轻。”文帝悦，是日令唐持节赦魏尚，复以为云中守也。夫以一臣之身，折方面之难者，选用得也。臣伏见故左校令河南庞参，勇谋不测，卓尔奇伟，高才武略，有魏尚之风。前坐微法，输作经时。今羌戎为患，大军西屯，臣以为如参之人，宜在行伍。惟明诏采前世之举，观魏尚之功，免赦参刑，以为军锋，必有成效，宣助国威。”邓太后纳其言，即擢参于徒中，召拜谒者，使西督三辅诸军屯，而征邓骘还。

	 

	四年，羌寇转盛，兵费日广，且连年不登，谷石万余。参奏记于邓骘曰：“比年羌寇特困陇右，供徭赋役为损日滋，官负人责数十亿万。责音侧懈反。今复募发百姓，调取谷帛，炫卖什物，以应吏求。外伤羌虏，内困征赋。为羌寇所伤也。遂乃千里转粮，远给武都西郡。涂路倾阻，难劳百端，疾行则钞暴为害，迟进则谷食稍损，运粮散于旷野，牛马死于山泽。县官不足，辄贷于民。民已穷矣，将从谁求？名救金城，而实困三辅。三辅既困，还复为金城之祸矣。参前数言宜弃西域，乃为西州士大夫所笑。今苟贪不毛之地，营恤不使之民，恤，忧也。不使之人谓戎虏凶犷，不堪为用。暴军伊吾之野，以虑三族之外，言劳师救远，以为亲戚之忧虑。果破凉州，祸乱至今。夫拓境不宁，无益于强；多田不耕，何救饥敝！故善为国者，务怀其内，不求外利；务富其民，不贪广土。三辅山原旷远，民庶稀疏，故县丘城，可居者多。丘，空也。今宜徙边郡不能自存者，入居诸陵，田戍故县。孤城绝郡，以权徙之；转运远费，聚而近之；徭役烦数，休而息之。此善之善者也。”骘及公卿以国用不足，欲从参议，众多不同，乃止。

	 

	拜参为汉阳太守。郡人任棠者，有奇节，隐居教授。参到，先候之。棠不与言，但以薤一大本，水一盂，置户屏前，自抱孙儿伏于户下。主簿白以为倨。参思其微意，良久曰：“棠是欲晓太守也。水者，欲吾清也。拔大本薤者，欲吾击强宗也。抱儿当户，欲吾开门恤孤也。”于是叹息而还。参在职，果能抑强助弱，以惠政得民。

	 

	元初元年，迁护羌校尉，畔羌怀其恩信。明年，烧当羌种号多等皆降，始复得还都令居，通河西路。令居，县，属金城郡。令音零。时先零羌豪僭号北地，诏参将降羌及湟中义从胡七千人，湟，水名，今在鄯州。与行征西将军司马钧期会北地击之。参于道为羌所败。既已失期，乃称病引兵还，坐以诈疾征下狱，校书郎中马融上书请之曰：“伏见西戎反畔，寇钞五州，陛下愍百姓之伤痍，哀黎元之失业，单竭府库以奉军师。昔周宣猃狁侵镐及方，《诗·小雅·六月》之《诗》曰：“侵镐及方，至于泾阳。”郑玄注云：“镐、方皆北方地名。”孝文匈奴亦略上郡，而宣王立中兴之功，文帝建太宗之号。非惟两主有明睿之姿，抑亦捍城有虓虎之助，《诗》曰：“公侯干城。”又曰：“阚如虓虎。”干，捍也。虓虎，怒貌也。是以南仲赫赫，列在《周诗》，亚夫赳赳，载于汉策。《诗》曰：“赫赫南仲，薄伐西戎。”周亚夫为汉将。赳赳，武貌。窃见前护羌校尉庞参，文武昭备，智略弘远，既有义勇果毅之节，兼以博雅深谋之姿。又度辽将军梁慬，前统西域，勤苦数年，还留三辅，功效克立，闲在北边，单于降服。今皆幽囚，陷于法网。昔荀林父败绩于邲，晋侯使复其位；《左传》曰，晋荀林父及楚师战于邲，晋师败绩。林父请死，晋侯欲许之。士贞子谏曰：“不可。夫其败也，如日月之食，何损于明？”晋侯使复其位。孟明视丧师于崤，秦伯不替其官。《左传》曰，晋败秦师于崤，获百里孟明视，后赦而归之。秦伯曰：“孤之罪也。”不替孟明。故晋景并赤狄之土，秦穆遂霸西戎。《左传》曰，晋荀林父败赤狄，遂灭之。晋侯赏林父狄臣千室，亦赏士贞子瓜衍之县，曰：“吾获狄土，子之功也。”又曰：“秦伯伐晋，遂霸西戎，用孟明也。”宜远览二君，使参、慬得在宽宥之科，诚有益于折冲，毗佐于圣化。”书奏，赦参等。

	 

	后以参为辽东太守。永建元年，迁度辽将军。四年，入为大鸿胪。尚书仆射虞诩荐参有宰相器能，以为太尉，录《尚书》事。是时三公之中，参名忠直，数为左右所陷毁，以所举用忤帝旨，司隶承风案之。时当会茂才孝廉，参以被奏，称疾不得会。上计掾广汉段恭因会上疏曰：“伏见道路行人，农夫织妇，皆曰‘太尉庞参，竭忠尽节，徒以直道不能曲心，孤立群邪之闲，自处中伤之地’。臣犹冀在陛下之世，当蒙安全，而复以谗佞伤毁忠正，此天地之大禁，人主之至诫。昔白起赐死，诸侯酌酒相贺；季子来归，鲁人喜其纾难。纾，缓也。季子，鲁公子季友也。闵公之时，国家多难，以季子忠贤，故请齐侯复之。《公羊传》曰：“季子来归。其言季子何？贤也。言其来归何？喜之也。”夫国以贤化，君以忠安。今天下咸欣陛下有此忠贤，愿卒宠任，以安社稷。”书奏，诏即遣小黄门视参疾，太医致羊酒。

	 

	后参夫人疾前妻子，投于井而杀之。参素与洛阳令祝良不平，《谢承书》曰“良字邵平，长沙人。聪明博学有才干，以廉平见称”也。良闻之，率吏卒入太尉府案实其事，乃上参罪，遂因灾异策免。有司以良不先闻奏，辄折辱宰相，坐系诏狱。良能得百姓心，洛阳吏人守阙请代其罪者，日有数千万人，诏乃原刑。

	 

	阳嘉四年，复以参为太尉。永和元年，以久病罢，卒于家。

	 

	陈龟字叔珍，上党泫氏人也。泫氏故城，今泽州高平县也。泫音公玄反。家世边将，便习弓马，雄于北州。

	 

	龟少有志气。永建中，举孝廉，五迁五原太守。永和五年，拜使匈奴中郎将。时南匈奴左部反乱，龟以单于不能制下，外顺内畔，促令自杀，坐征下狱免。后再迁，拜京兆尹。时三辅强豪之族，多侵枉小民。龟到，厉威严，悉平理其怨屈者，郡内大悦。

	 

	会羌胡寇边，杀长吏，驱略百姓。桓帝以龟世谙边俗，拜为度辽将军。龟临行，上疏曰：“臣龟蒙恩累世，驰骋边垂，虽展鹰犬之用，顿毙胡虏之庭，魂骸不返，荐享狐狸，犹无以塞厚责，答万分也。臣至顽驽，器无铅刀一割之用，过受国恩，荣秩兼优，生年死日，永惧不报。臣闻三辰不轨，擢士为相；蛮夷不恭，拔卒为将。臣无文武之才，而忝鹰扬之任，《诗》曰“维师尚父，时惟鹰扬”也。上惭圣明，下惧素餐，素，空也。无功受禄为素餐。虽殁躯体，无所云补。今西州边鄙，土地塉埆，埆音觉，又音确，谓薄土也。鞍马为居，射猎为业，男寡耕稼之利，女乏机杼之饶，守塞候望，悬命锋镝，闻急长驱，去不图反。自顷年以来，匈奴数攻营郡，谓郡有屯兵者，即护羌校尉屯金城，乌桓校尉屯上谷之类。残杀长吏，侮略良细。战夫身膏沙漠，居人首系马鞍。或举国掩户，尽种灰灭，孤儿寡妇，号哭空城，野无青草，室如悬磬。《左传》曰：“室如悬磬，野无青草。”言其屋居如磬之悬，下无所有。虽含生气，实同枯朽。往岁并州水雨，灾螟互生，稼穑荒耗，租更空阙。更谓卒更钱也。老者虑不终年，少壮惧于困厄。陛下以百姓为子，品庶以陛下为父，焉可不日昊劳神，《书》曰“文王至于日中昊，不遑暇食”也。垂抚循之恩哉！唐尧亲舍其子以禅虞舜者，是欲民遭圣君，不令遇恶主也。《史记》曰“尧知子丹朱不肖，不足授天下，乃推授舜。授舜则天下得其利而丹朱病，授丹朱则天下病而丹朱得其利。尧曰：‘终不以天下之病而利一人。’卒授舜以天下”也。故古公杖策，其民五倍；《帝王世纪》曰“古公亶甫，是为太王，为百姓所附。狄人攻之，事之以皮币玉帛，不能免焉。王遂杖策而去，逾梁山，止于岐山之阳，邑于周地。豳人从者如归市，一年成邑，二年成都，三年五倍其初”也。文王西伯，天下归之。《帝王世纪》曰西伯至仁，百姓繦负而至。岂复舆金辇宝，以为民惠乎！近孝文皇帝感一女子之言，除肉刑之法，女子即太仓令淳于公之女缇萦也。事见《前书》。体德行仁，为汉贤主。陛下继中兴之统，承光武之业，临朝听政，而未留圣意。且牧守不良，或出中官，惧逆上旨，取过目前。呼嗟之声，招致灾害，胡虏凶悍，因衰缘隙。而令仓库单于豺狼之口，功业无铢两之效，皆由将帅不忠，聚奸所致。前凉州刺史祝良，初除到州，多所纠罚，太守令长，贬黜将半，政未逾时，功效卓然。实应赏异，以劝功能，改任牧守，去斥奸残。又宜更选匈奴乌桓护羌中郎将校尉，简练文武，授之法令，除并凉二州今年租更，宽赦罪隶，埽除更始。则善吏知奉公之佑，恶者觉营私之祸，胡马可不窥长城，塞下无候望之患矣。”帝觉悟，乃更选幽、并刺史，自营郡太守都尉以下，多所革易，下诏“为陈将军除并、凉一年租赋，以赐吏民”。龟既到职，州郡重足震栗，鲜卑不敢近塞，省息经用，岁以亿计。经，常也。

	 

	大将军梁冀与龟素有隙，谮其沮毁国威，挑取功誉，挑取犹独取也。独取其名，如挑战之义。不为胡虏所畏。坐征还，遂乞骸骨归田里。复征为《尚书》。冀暴虐日甚，龟上疏言其罪状，请诛之。帝不省。自知必为冀所害，不食七日而死。西域胡夷，并、凉民庶，咸为举哀，吊祭其墓。

	 

	桥玄字公祖，梁国睢阳人也。七世祖仁，从同郡戴德学，著《礼记》章句四十九篇，号曰“桥君学”。成帝时为大鸿胪。祖父基，广陵太守。父肃，东莱太守。

	 

	玄少为县功曹。时豫州刺史周景行部到梁国，玄谒景，因伏地言陈相羊昌罪恶，乞为部陈从事，部犹领也。穷案其奸。景壮玄意，署而遣之。玄到，悉收昌宾客，具考臧罪。昌素为大将军梁冀所厚，冀为驰檄救之。景承旨召玄，玄还檄不发，案之益急。昌坐槛车征，玄由是著名。

	 

	举孝廉，补洛阳左尉。左部尉也。时梁不疑为河南尹，玄以公事当诣府受对，耻为所辱，弃官还乡里。后四迁为齐相，坐事为城旦。刑竟，征，再迁上谷太守，又为汉阳太守。时上邽令皇甫祯有臧罪，玄收考髡笞，死于冀市，冀，县名，属汉阳郡。一境皆震。郡人上邽姜岐，守道隐居，名闻西州。玄召以为吏，称疾不就。玄怒，来督邮尹益逼致之，曰：“岐若不至，趣嫁其母。”趣音促。益固争不能得，遽晓譬岐。岐坚卧不起。郡内士大夫亦竞往谏，玄乃止。时颇以为讥。后谢病免，复公车征为司徒长史，拜将作大匠。

	 

	桓帝末，鲜卑、南匈奴及高句骊嗣子伯固并畔，为寇钞，四府举玄为度辽将军，假黄钺。玄至镇，休兵养士，然后督诸将守讨击胡虏及伯固等，皆破散退走。在职三年，边境安静。

	 

	灵帝初，征入为河南尹，转少府、大鸿胪。建宁三年，迁司空，转司徒。素与南阳太守陈球有隙，及在公位，而荐球为廷尉。玄以国家方弱，自度力无所用，乃称疾上疏，引众灾以自劾。遂策罢。岁余，拜尚书令。时太中大夫盖升与帝有旧恩，前为南阳太守，臧数亿以上。玄奏免升禁锢，没入财贿。帝不从，而迁升侍中。玄托病免，拜光禄大夫。光和元年，迁太尉。数月，复以疾罢，拜太中大夫，就医里舍。

	 

	玄少子十岁，独游门次，卒有三人持杖劫执之，入舍登楼，就玄求货，玄不与。有顷，司隶校尉阳球率河南尹、洛阳令围守玄家。球等恐并杀其子，未欲迫之。玄嗔目呼曰：“奸人无状，玄岂以一子之命而纵国贼乎！”促令兵进。于是攻之，玄子亦死。玄乃诣阙谢罪，乞下天下：“凡有劫质，皆并杀之，不得赎以财宝，开张奸路。”诏书下其章。初自安帝以后，法禁稍弛，京师劫质，不避豪贵，自是遂绝。

	 

	玄以光和六年卒，时年七十五。玄性刚急无大体，然谦俭下士，子弟亲宗无在大官者。及卒，家无居业，丧无所殡，当时称之。

	 

	初，曹操微时，人莫知者，尝往候玄，玄见而异焉，谓曰：“今天下将乱，安生民者其在君乎！”操常感其知己。及后经过玄墓，辄凄怆致祭。自为其文曰：“故太尉桥公，懿德高轨，泛爱博容。国念明训，士思令谟。幽灵潜翳，恳哉缅矣！操以幼年，逮升堂室，特以顽质，见纳君子。增荣益观，皆由奖助，犹仲尼称不如颜渊，《论语》孔子谓子贡曰：“汝与回也孰愈？”子贡曰：“赐也何敢望回。”子曰：“吾与汝俱不如也。”李生厚叹贾复。复少好学，师事舞阴李生。李生奇之，曰：“贾君国器也。”士死知己，怀此无忘。又承从容约誓之言：‘徂没之后，路有经由，不以斗酒只鸡过相沃酹，车过三步，腹痛勿怨。’虽临时戏笑之言，非至亲之笃好，胡肯为此辞哉？怀旧惟顾，念之凄怆。惟，思也。奉命东征，屯次乡里，北望贵土，乃心陵墓。裁致薄奠，公其享之！”《魏志》曰“建安七年，曹公军谯，遂至浚仪，遣使乙太牢祀桥玄，进军官度”也。

	 

	玄子羽，官至任城相。

	 

	论曰：任棠、姜岐，世著其清。结瓮牖而辞三命，结犹构也。《庄子》曰：“原宪处鲁，居环堵之室，桑枢而瓮牖。”《周礼》：“一命受职，再命受服，三命受位。”谓任、姜辞太守之辟也。殆汉阳之幽人乎？《易》曰：“履道坦坦，幽人贞吉。”庞参躬求贤之礼，故民悦其政；桥玄厉邦君之威，而众失其情。夫岂力不足欤？将有道在焉。桥玄之舍姜岐，以道不可违，故不得以威力逼也。如令其道可忘，则强梁胜矣。语曰：“三军可夺帅，匹夫不可夺志。”郑玄注《论语》云：“匹夫之守志，重于三军之死将者也。”子贡曰：“宁丧千金，不失士心。”昔段干木逾墙而避文侯之命，《高士传》曰，段干木者，晋人也。守道不仕。魏文侯造其门，段干木逾墙而避之。泄柳闭门不纳穆公之请。泄柳，鲁之贤人也。鲁穆公时，请见之，泄柳闭门而不纳。事见《孟子》。贵必有所屈，贱亦有所申矣。

	 

	赞曰：李叟勤身，甘饥辞馈。禅为君隐，之死靡贰。龟习边功，参起徒中。桥公识运，先觉时雄。