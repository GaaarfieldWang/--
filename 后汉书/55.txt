伏湛字惠公，琅邪东武人也。九世祖胜，字子贱，所谓济南伏生者也。湛高祖父孺，武帝时，客授东武，因家焉。父理，为当世名儒，以《诗》授成帝，为高密太傅，别自名学。为高密王宽傅也。宽，武帝玄孙广陵王胥后也。《前书·儒林传》曰，伏理字君游，受《诗》於匡衡，由是《齐诗》有匡伏之学。故言“别自名学”也。

	 

	湛性孝友，少传父业，教授数百人。成帝时，以父任为博士弟子。五迁，至王莽时为绣衣执法，武帝置绣衣御史，王莽改御史曰执法，故曰“绣衣执法”也。使督大奸，迁后队属正。王莽改河内为后队。

	 

	更始立，以为平原太守。时仓卒兵起，天下惊扰，而湛独晏然，教授不废。谓妻子曰：“夫一穀不登，国君彻膳；《礼记》曰：“年穀不登，君膳不祭肺。”今民皆飢，奈何独饱？”乃共食麤粝，粝，麤米也。《九章筭术》曰：“粟五十，粝率三十。一斛粟得六斗米为粝也。”悉分奉禄以赈乡里，来客者百余家。时门下督素有气力，谋欲为湛起兵，湛恶其惑众，卽收斩之，徇首城郭，以示百姓，於是吏人信向，郡内以安。平原一境，湛所全也。

	 

	光武卽位，知湛名儒旧臣，欲令干任内职，干，主也。徵拜尚书，使典定旧制。时大司徒邓禹西征关中，帝以湛才任宰相，拜为司直，行大司徒事。车驾每出征伐，常留鎭守，总摄羣司。建武三年，遂代邓禹为大司徒，封阳都侯。阳都，县名，属城阳国，故城在今沂州沂水县东。

	 

	时彭宠反於渔阳，帝欲自征之，湛上疏谏曰：“臣闻文王受命而征伐五国，五国谓西伯受命伐犬夷，伐密须，伐耆，伐邗，伐崇。见《史记》。必先询之同姓，然后谋於羣臣，加占蓍龟，以定行事，《书》曰：“谋及卿士，谋及卜筮。”又曰：“文王唯卜用，克绥受兹命。”《诗·大雅》曰：“爰始爰谋，爰契我龟。”故谋则成，卜则吉，战则胜。其《诗》曰：‘帝谓文王，询尔仇方，同尔弟兄，以尔钩援，与尔临冲，以伐崇庸。’《诗·大雅》也。仇，匹也。钩援，梯所引上城也。临，临车也。冲，冲车也。庸，城也。崇侯倡纣为无道，故伐焉。崇国城守，先退后伐，《左氏传》曰：“文王闻崇德乱而伐之，军三旬而不降，退修而复伐之，因垒而降。”所以重人命，俟时而动，故参分天下而有其二。陛下承大乱之极，受命而帝，兴明祖宗，出入四年，而灭檀乡，制五校，降铜马，破赤眉，诛邓奉之属，不为无功。今京师空匮，资用不足，未能服近而先事边外；且渔阳之地，逼接北狄，黠虏困迫，必求其助。又今所过县邑，尤为困乏。种麦之家，多在城郭，闻官兵将至，当已收之矣。大军远涉二千余里，士马罢劳，转粮艰阻。今兖、豫、青、冀，中国之都，而寇贼从横，未及从化。渔阳以东，本备边塞，地接外虏，贡税微薄。安平之时，尚资内郡，况今荒耗，岂足先图？而陛下舍近务远，弃易求难，四方疑怪，百姓恐惧，诚臣之所惑也。复愿远览文王重兵博谋，近思征伐前后之宜，顾问有司，使极愚诚，采其所长，择之圣虑，以中土为忧念。”帝览其奏，竟不亲征。

	 

	时贼徐异卿等异卿卽获索贼帅徐少也。万余人据富平，连攻之不下，富平，县名，属平原郡，故城今棣州厌次县也。唯云“愿降司徒伏公”。帝知湛为青、徐所信向，遣到平原，异卿等卽日归降，护送洛阳。

	 

	湛虽在仓卒，造次必於文德，以为礼乐政化之首，颠沛犹不可违。颠沛犹僵仆也。是岁奏行乡饮酒礼，遂施行也。

	 

	其冬，车驾征张步，留湛居守。时蒸祭高庙，冬祭曰蒸也。而河南尹、司隶校尉於庙中争论，湛不举奏，坐策免。六年，徙封不其侯，邑三千六百户，遣就国。不其，县名，属琅邪郡。其音基。后南阳太守杜诗上疏荐湛曰：“臣闻唐、虞以股肱康，文王以多士宁，是故《诗》称‘济济’，《书》曰‘良哉’。《大雅诗》曰：“济济多士。”《尚书》曰：“股肱良哉。”臣诗窃见故大司徒阳都侯伏湛，自行束脩，讫无毁玷，讫，竟也。玷，缺也。自行束脩谓年十五以上。笃信好学，守死善道，经为人师，行为仪錶.前在河内朝歌及居平原，朝歌，河内县名也，故城在今衞州衞县西。王莽改河内为后队，谓湛为后队属正也。吏人畏爱，则而象之。遭时反复，不离兵凶，秉节持重，有不可夺之志。陛下深知其能，显以宰相之重，众贤百姓，仰望德义。微过斥退，久不复用，有识所惜，儒士痛心，臣窃伤之。湛容貌堂堂，国之光晖；堂堂，盛威仪也。智略谋虑，朝之渊薮。髫发厉志，白首不衰。《埤苍》曰：“髫，髦也。”髫发谓童子垂发。实足以先后王室，名足以光示远人。先后，相导也。《诗·大雅》曰：“予曰有先后。”先音先见反。后音胡豆反。古者选擢诸侯以为公卿，是故四方回首，仰望京师。《左传》曰：“郑武公、庄公为平王卿士。”《东观记》曰：“诗上书：‘武公、庄公所以砥砺蕃屏，劝进忠信，令四方诸侯咸乐回首，仰望京师。’”柱石之臣，宜居辅弼，柱石，承栋梁也。《前书》田延年曰：“将军为国柱石。”《尚书大传》曰：“古者天子必有四邻，前曰疑，后曰承，左曰辅，右曰弼。天子有问无以对，责之疑；可志而不志，责之承；可正而不正，责之辅；可扬而不扬，责之弼。”出入禁门，补缺拾遗。臣诗愚戆，不足以知宰相之才，窃怀区区，敢不自竭。臣前为侍御史，上封事，言湛公廉爱下，好恶分明，累世儒学，素持名信，经明行修，通达国政，尤宜近侍，纳言左右，旧制九州五尚书，令一郡二人，盖旧制九州共选五人以任尚书，令则一郡乃有二人，故欲以湛代一人之处。可以湛代。颇为执事所非。但臣诗蒙恩深渥，所言诚有益於国，虽死无恨，故复越职触冒以闻。”

	 

	十三年夏，徵，勑尚书择拜吏日，未及就位，因讌见中暑，病卒。赐祕器，帝亲弔祠，遣使者送丧脩冢。

	 

	二子：隆，翕。

	 

	翕嗣爵，卒，子光嗣。光卒，子晨嗣。《东观记》曰：“晨尚高平公主。”晨谦敬博爱，好学尤笃，以女孙为顺帝贵人，奉朝请，位特进。卒，子无忌嗣，亦传家学，博物多识，顺帝时，为侍中屯骑校尉。永和元年，诏无忌与议郎黄景校定中书《五经》、诸子百家、蓺术。中书，内中之书也。《蓺文志》曰“诸子凡一百八十九家”，言百家，举其成数也。蓺谓书、数、射、御，术谓医、方、卜、筮。元嘉中，桓帝复诏无忌与黄景、崔寔等共撰《汉记》。又自采集古今，删着事要，号曰伏《侯注》。其书上自黄帝，下尽汉质帝，为八卷，见行於今。无忌卒，子质嗣，官至大司农。质卒，子完嗣，尚桓帝女阳安长公主。女为孝献皇后。曹操杀后，诛伏氏，国除。

	 

	初，自伏生已后，世传经学，清静无竞，故东州号为“伏不鬭”云。

	 

	隆字伯文，少以节操立名，《东观记》“隆”作“盛”，字伯明。仕郡督邮。建武二年，诣怀宫，光武甚亲接之。

	 

	时张步兄弟各拥彊兵，据有齐地，拜隆为太中大夫，持节使青徐二州，招降郡国。隆移檄告曰：“乃者，猾臣王莽，杀帝盗位。宗室兴兵，除乱诛莽，故羣下推立圣公，以主宗庙。而任用贼臣，杀戮贤良，三王作乱，盗贼从横，忤逆天心，三王见《圣公传》。卒为赤眉所害。皇天祐汉，圣哲应期，陛下神武奋发，以少制众。故寻、邑以百万之军，溃散於昆阳，王郎以全赵之师，土崩於邯郸，全赵谓举赵之地。大肜、高胡望旗消靡，铁胫、五校莫不摧破。梁王刘永，幸以宗室属籍，爵为侯王，不知厌足，自求祸弃，遂封爵牧守，造为诈逆。今虎牙大将军屯营十万，已拔睢阳，刘永奔迸，家已族矣。此诸君所闻也。不先自图，后悔何及？”青、徐羣盗得此惶怖，获索贼右师郎等六校卽时皆降。“右”或为“古”。张步遣使随隆，《东观记》步遣其掾孙昱随之。诣阙上书，献鳆鱼。郭璞注《三苍》云：“鳆似蛤，偏着石。”《广志》曰：“鳆无鳞有壳，一面附石，细孔杂杂，或七或九。”《本草》云：“石决明，一名鳆鱼。”音步角反。

	 

	其冬，拜隆光禄大夫，复使於步，幷与新除青州牧守及都尉俱东，诏隆辄拜令长以下。隆招怀绥缉，多来降附。帝嘉其功，比之郦生。郦生，郦食其也。说齐王广，下齐七十余城。食其音异基。卽拜步为东莱太守，而刘永亦复遣使立步为齐王。步贪受王爵，冘豫未决。冘音以今反。隆晓譬曰：“高祖与天下约，非刘氏不王，今可得为十万户侯耳。”步欲留隆与共守二州，隆不听，二州，青州﹑徐州也。求得反命，步遂执隆而受永封。隆遣闲使上书曰：“臣隆奉使无状，言罪大也。受执凶逆，虽在困戹，授命不顾。又吏人知步反畔，心不附之，愿以时进兵，无以臣隆为念。臣隆得生到阙廷，受诛有司，此其大愿；若令没身寇手，以父母昆弟长累陛下。累，託也，音力伪反。陛下与皇后﹑太子永享万国，与天无极。”帝得隆奏，召父湛流涕以示之曰：“隆可谓有苏武之节。武帝时，苏武使匈奴，会衞律所将降者，阴相与谋，劫单于母阏氏归汉，事发，单于使衞律考其事，召武受辞。武不屈节，引佩刀自刺。单于欲降武，武不降，杖节牧羊海上，卧起操持节，节髦尽落。在匈奴中十九年，乃得归汉。见《前书》也。恨不且许而遽求还也！”其后步遂杀之，时人莫不怜哀焉。

	 

	五年，张步平，车驾幸北海，诏隆中弟咸收隆丧，赐给棺敛，太中大夫护送丧事，诏告琅邪作冢，以子瑗为郎中。

	 

	侯霸字君房，河南密人也。族父渊，以宦者有才辩，任职元帝时，佐石显等领中书，号曰大常侍。成帝时，任霸为太子舍人。《汉官仪》曰：“太子舍人，选良家子孙，秩二百石。”霸矜严有威容，家累千金，不事产业。笃志好学，师事九江太守房元，治《穀梁春秋》，为元都讲。《东观记》曰“从锺宁君受《律》”也。王莽初，五威司命陈崇举霸德行，迁随宰。王莽置五威司命将军，又改县令长曰宰。随，县名，属南阳郡，今随州县也。县界旷远，滨带江湖，而亡命者多为寇盗。霸到，卽案诛豪猾，分捕山贼，县中清静。再迁为执法刺奸，《王莽传》曰：“置执法左右刺奸，选能吏侯霸等分督六尉﹑六队，如汉刺史。”纠案埶位者，无所疑惮。后为淮平大尹，政理有能名。王莽改临淮郡为淮平。及王莽之败，霸保固自守，卒全一郡。

	 

	更始元年，遣使徵霸，《东观记》曰：“遣谒者侯盛﹑荆州刺史费遂，齎玺书徵霸。”百姓老弱相携号哭，遮使者车，或当道而卧。皆曰：“愿乞侯君复留朞年。”民至乃戒乳妇勿得举子，侯君当去，必不能全。使者虑霸就徵，临淮必乱，不敢授玺书，具以状闻。会更始败，道路不通。

	 

	建武四年，光武徵霸与车驾会寿春，拜尚书令。时无故典，朝廷又少旧臣，霸明习故事，收录遗文，条奏前世善政法度有益於时者，皆施行之。每春下宽大之诏，奉四时之令，皆霸所建也。《月令》春布德行庆，施惠下人，故曰宽大。奉四时谓依《月令》也。明年，代伏湛为大司徒，封关内侯。在位明察守正，奉公不回。

	 

	十三年，霸薨，帝深伤惜之，亲自临弔.下诏曰：“惟霸积善清絜.视事九年。汉家旧制，丞相拜日，封为列侯。汉自高祖以列侯为丞相，武帝以元勳佐命皆尽，拜公孙弘为丞相，封平津侯，因以为故事。朕以军师暴露，功臣未封，缘忠臣之义，不欲相踰，未及爵命，奄然而终。呜呼哀哉！”於是追封谥霸则乡哀侯，食邑二千六百户。子昱嗣。临淮吏人共为立祠，四时祭焉。以沛郡太守韩歆代霸为大司徒。

	 

	歆字翁君，南阳人，以从攻伐有功，封扶阳侯。好直言，无隐讳，帝每不能容。尝因朝会，闻帝读隗嚣﹑公孙述相与书，歆曰：“亡国之君皆有才，桀纣亦有才。”帝大怒，以为激发。歆又证岁将飢凶，指天画地，言甚刚切，坐免归田里。帝犹不释，复遣使宣诏责之。司隶校尉鲍永固请不能得，歆及子婴竟自杀。歆素有重名，死非其罪，众多不厌，厌音一叶反。帝乃追赐钱穀，以成礼葬之。成礼，具礼也。言不以非命而降其葬礼。

	 

	后千乘欧阳歙﹑清河戴涉相代为大司徒，坐事下狱死，自是大臣难居相任。其后河内蔡茂，京兆玉况，玉音肃。魏郡冯勤，皆得薨位。况字文伯，性聪敏，为陈留太守，以德行化人，迁司徒，四年薨。

	 

	昱后徙封於陵侯，於陵，县名，属济南郡，故城在今淄州长山县南。永平中兼太仆。昱卒，子建嗣。建卒，子昌嗣。

	 

	宋弘字仲子，京兆长安人也。父尚，成帝时至少府；哀帝立，以不附董贤，违忤抵罪。弘少而温顺，哀平闲作侍中，王莽时为共工。王莽改少府曰共工。赤眉入长安，遣使徵弘，逼迫不得已，行至渭桥，自投於水，家人救得出，因佯死获免。

	 

	光武卽位，徵拜太中大夫。建武二年，代王梁为大司空，封栒邑侯。栒音恂。所得租奉分赡九族，家无资产，以清行致称。徙封宣平侯。

	 

	帝尝问弘通博之士，弘乃荐沛国桓谭才学洽闻，几能及杨雄﹑刘向父子。几音祈。洽，浃洽也。几，近也。《前书》班固曰，谷永经书，汎为疏达，不能浃洽如刘向父子及杨雄也。故弘引焉。於是召谭拜议郎﹑给事中。帝每讌，辄令鼓琴，好其繁声。弘闻之不悦，悔於荐举，伺谭内出，正朝服坐府上，遣吏召之。谭至，不与席而让之曰：“吾所以荐子者，欲令辅国家以道德也，而今数进郑声以乱《雅·颂》，非忠正者也。《论语》孔子曰：“恶郑声之乱《雅》乐也。”《史记》曰“郑音好滥淫志”也。能自改邪？将令相举以法乎？”谭顿首辞谢，良久乃遣之。后大会羣臣，帝使谭鼓琴，谭见弘，失其常度。帝怪而问之。弘乃离席免冠谢曰：“臣所以荐桓谭者，望能以忠正导主，而令朝廷耽悦郑声，臣之罪也。”帝改容谢，使反服，其后遂不复令谭给事中。弘推进贤士冯翊﹑桓梁三十余人，或相及为公卿者。及犹继也。

	 

	弘当讌见，御坐新屏风，图画列女，帝数顾视之。弘正容言曰“未见好德如好色者。”帝卽为彻之。笑谓弘曰：“闻义则服，可乎？”对曰：“陛下进德，臣不胜其喜。”

	 

	时帝姊湖阳公主新寡，帝与共论朝臣，微观其意。主曰：“宋公威容德器，羣臣莫及。”帝曰：“方且图之。”后弘被引见，帝令主坐屏风后，因谓弘曰：“谚言贵易交，富易妻，人情乎？”弘曰：“臣闻贫贱之知不可忘，糟糠之妻不下堂。”帝顾谓主曰：“事不谐矣。”

	 

	弘在位五年，坐考上党太守无所据，免归第。言无罪状可据。数年卒，无子，国除。

	 

	弘弟嵩，以刚彊孝烈着名，官至河南尹。嵩子由，元和闲为太尉，坐阿党窦宪，策免归本郡，自杀。由二子：汉，登。登在《儒林传》。

	 

	汉字仲和，以经行着名，举茂才，四迁西河太守。永建元年，为东平相﹑度辽将军，为东平王苍曾孙端相也。立名节，以威恩着称。迁太仆，上病自乞，拜太中大夫，卒。策曰：“太中大夫宋汉，清修雪白，正直无邪。前在方外，仍统军实，仍，频也。统，领也。军实谓军之所资也，《左传》曰“隳军实”。怀柔异类，莫匪嘉绩，戎车载戢，边人用宁。予录乃勳，引登九列。因病退让，守约弥坚，将授三事，未剋而终。朝廷慜悼，怛其怆然。《诗》不云乎：‘肇敏戎功，用锡尔祉。’《大雅·江汉》之诗也。吉甫美宣王能兴衰拨乱，命召公平淮夷。毛苌注云：“肇，谋也。敏，疾也。戎，大也。功，事也。祉谓福庆。”其令将相大夫会葬，加赐钱十万，及其在殡，以全素丝羔羊之絜焉。”《诗·国风》曰：“羔羊之皮，素丝五紽，退食自公，委蛇委蛇。”退食，减膳也。言卿大夫巳下，皆衣羔羊之裘，缝以素丝，自减膳食，从於公事，行步委蛇自得。

	 

	子则，字元矩，为鄢陵令，亦有名迹。拔同郡韦着﹑扶风法眞，称为知人。则子年十岁，与苍头共弩射，苍头弦断矢激，误中之，卽死。奴叩头就诛，则察而恕之。颍川荀爽深以为美，时人亦服焉。

	 

	论曰：中兴以后，居台相总权衡多矣，其能以任职取名者，岂非先远业后小数哉？远业谓德礼，小数谓名法也。故惠公造次，急於乡射之礼；君房入朝，先奏宽大之令。夫器博者无近用，道长者其功远，盖志士仁人所为根心者也。根犹本也。君子以之得，固贵矣；以之失，亦得矣。以之得，谓行道义而得，固可贵矣。以之失，谓行道义而失，亦为得也。宋弘止繁声，戒淫色，其有《关雎》之风乎！《诗》序曰：“《关雎》乐得淑女以配君子，忧在进贤，不淫其色也。”

	 

	蔡茂字子礼，河内怀人也。哀平闲以儒学显，徵试博士，对策陈灾异，以高等擢拜议郎，迁侍中。遇王莽居摄，以病自免，不仕莽朝。

	 

	会天下扰乱，茂素与窦融善，因避难归之。融欲以为张掖太守，固辞不就；每所饷给，计口取足而已。后与融俱徵，复拜议郎，再迁广汉太守，有政绩称。时阴氏宾客在郡界多犯吏禁，茂辄纠案，无所回避。会洛阳令董宣举纠湖阳公主，帝始怒收宣，旣而赦之。茂喜宣刚正，欲令朝廷禁制贵戚，乃上书曰：“臣闻兴化致教，必由进善；康国宁人，莫大理恶。陛下圣德系兴，再隆大命，卽位以来，四海晏然。诚宜夙兴夜寐，虽休勿休。然顷者贵戚椒房之家，数因恩埶，干犯吏禁，杀人不死，伤人不论。臣恐绳墨弃而不用，绳墨谕章程也。斧斤废而不举。斧斤谓刑戮也。贾谊曰“释斤斧之用”也。近湖阳公主奴杀人西市，而与主共舆，出入宫省，逋罪积日，冤魂不报。洛阳令董宣，直道不顾，干主讨奸。陛下不先澄审，召欲加棰。当宣受怒之初，京师侧耳；及其蒙宥，天下拭目。今者，外戚憍逸，宾客放滥，宜勑有司案理奸罪，使执平之吏永申其用，以厌远近不缉之情。”光武纳之。缉，叶也。

	 

	建武二十年，代戴涉为司徒，在职清俭匪懈。二十三年薨於位，时年七十二。赐东园梓棺，赙赠甚厚。东园，署名，主作棺也。

	 

	茂初在广汉，梦坐大殿，极上有三穗禾，茂跳取之，得其中穗，辄复失之。屋之大者，古通呼为殿也。极，殿梁也。《前书音义》曰：“三辅闲谓屋梁为极。”以问主簿郭贺，贺离席庆曰：“大殿者，宫府之形象也。极而有禾，人臣之上禄也。取中穗，是中台之位也。於字禾失为秩，虽曰失之，乃所以得禄秩也。衮职有阙，君其补之。”三公服衮，画为龙。龙首衮衮然，故言衮龙。《诗》曰：“衮职有阙，仲山甫补之。”旬月而茂徵焉，乃辟贺为掾。

	 

	贺字乔卿，雒人。祖父坚伯，父游君，并修清节，不仕王莽。贺能明法，累官，建武中为尚书令，在职六年，晓习故事，多所匡益。拜荆州刺史，引见赏赐，恩宠隆异。及到官，有殊政。百姓便之，歌曰：“厥德仁明郭乔卿，忠正朝廷上下平。”显宗巡狩到南阳，特见嗟歎，赐以三公之服，黼黻冕旒。三公服衮冕。黼若斧形，黻若两“己”相背。冕以木为之，衣以帛，玄上纁下，广八寸，长尺六寸。旒谓冕前后所垂玉也，天子十二旒，上公九旒。勑行部去襜帷，使百姓见其容服，以章有德。每所经过，吏人指以相示，莫不荣之。永平四年，徵拜河南尹，以清静称。在官三年卒，诏书慜惜，赐车一乘，钱四十万。

	 

	冯勤字伟伯，魏郡繁阳人也。曾祖父扬，宣帝为弘农太守。有八子，皆为二千石，赵魏闲荣之，号曰“万石君”焉。兄弟形皆伟壮，唯勤祖父偃，长不满七尺，常自耻短陋，恐子孙之似也，《东观记》偃为黎阳令。乃为子伉娶长妻。伉生勤，长八尺三寸。八岁善计。计，筭术也。

	 

	初为太守铫期功曹，有高能称。期常从光武征伐，政事一以委勤。勤同县冯巡等举兵应光武，谋未成而为豪右焦廉等所反，反音幡。勤乃率将老母兄弟及宗亲归期，期悉以为腹心，荐於光武。初未被用，后乃除为郎中，给事尚书。《东观记》魏郡太守范横上疏荐勤，然始除之。以图议军粮，在事精勤，遂见亲识。每引进，帝辄顾谓左右曰：“佳乎吏也！”由是使典诸侯封事。勤差量功次轻重，国土远近，地埶丰薄，不相踰越，莫不厌服焉。自是封爵之制，非勤不定。帝益以为能，尚书众事，皆令总录之。

	 

	司徒侯霸荐前梁令阎杨。杨素有讥议，帝常嫌之，旣见霸奏，疑其有奸，大怒，赐霸玺书曰：“崇山、幽都何可偶，崇山，南裔也。幽都，北裔也。偶，对也。言将杀之，不可得流徙也。《尚书》舜流共工於幽州，放驩兜於崇山。黄钺一下无处所。钺，斧也，以黄金饰之，所以戮人。欲以身试法邪？将杀身以成仁邪？”使勤奉策至司徒府。勤还，陈霸本意，申释事理，帝意稍解，拜勤尚书仆射。职事十五年，以勤劳赐爵关内侯。迁尚书令，拜大司农，三岁迁司徒。

	 

	先是三公多见罪退，帝贤勤，欲令以善自终，乃因讌见从容戒之曰：“朱浮上不忠於君，下陵轹同列，竟以中伤至今，朱浮为大司空，坐卖弄国恩免，又为陵轹同列，帝衔之，惜其功，不忍加罪。死生吉凶未可知，岂不惜哉！人臣放逐受诛，虽复追加赏赐赙祭，不足以偿不訾之身。訾，量也。言无量可比之，贵重之极也。訾与资同。忠臣孝子，览照前世，以为镜诫。能尽忠於国，事君无二，则爵赏光乎当世，功名列於不朽，可不勉哉！”勤愈恭约尽忠，号称任职。

	 

	勤母年八十，每会见，诏勑勿拜，令御者扶上殿，顾谓诸王主曰：“使勤贵宠者，此母也。”其见亲重如此。

	 

	中元元年，薨，《东观记》曰：“中元元年，车驾西幸长安，祠园陵还，勤燕见前殿尽日，归府，因病喘逆，上使太医疗视，赏赐钱帛，遂薨。”帝悼惜之，使者弔祠，赐东园祕器，賵赠有加。

	 

	勤七子。长子宗嗣，至张掖属国都尉。中子顺，尚平阳长公主，终於大鸿胪。平阳主，明帝女。建初八年，以顺中子奋袭主爵为平阳侯，薨，无子。永元七年，诏书复封奋兄羽林右监劲为平阳侯，奉公主之祀。奋弟由，黄门侍郎，尚平安公主。章帝女也。臣贤案：《东观记》亦云安平，《皇后纪》云由尚平邑公主，纪传不同，未知孰是。劲薨，子卯嗣。卯延光中为侍中，薨，子留嗣。

	 

	赵憙字伯阳，南阳宛人也。少有节操。从兄为人所杀，无子，憙年十五，常思报之。乃挟兵结客，后遂往复雠。而仇家皆疾病，无相距者。憙以因疾报杀，非仁者心，且释之而去。顾谓仇曰：“尔曹若健，远相避也。”仇皆卧自搏。自搏犹叩头也。后病癒，悉自缚诣憙，憙不与相见，后竟杀之。

	 

	更始卽位，舞阴大姓李氏拥城不下，更始遣柱天将军李宝降之，不肯，云“闻宛之赵氏有孤孙憙，信义着名，愿得降之。”更始乃徵憙。憙年未二十，旣引见，更始笑曰：“茧栗犊，岂能负重致远乎？”犊角如茧栗，言小也。曰：“天地之牲角茧栗。”卽除为郎中，行偏将军事，使诣舞阴，而李氏遂降。憙因进入颍川，击诸不下者，历汝南界，还宛。更始大悦，谓憙曰：“卿名家驹，努力勉之。”武帝谓刘德为千里之驹，故以憙比之。会王莽遣王寻、王邑将兵出关，更始乃拜憙为五威偏将军，使助诸将拒寻、邑於昆阳。光武破寻、邑，憙被创，有战劳，还拜中郎将，封勇功侯。

	 

	更始败，憙为赤眉兵所围，迫急，乃踰屋亡走，与所友善韩仲伯等数十人，携小弱，越山阻，径出武关。仲伯以妇色美，虑有彊暴者，而己受其害，欲弃之於道。憙责怒不听，因以泥涂仲伯妇面，载以鹿车，身自推之。《风俗通》曰：“俗说鹿车窄小，裁容一鹿。”每道逢贼，或欲逼略，憙辄言其病状，以此得免。旣入丹水，丹水，县名，属南阳郡，故城在今邓州内乡县西南，临丹水。遇更始亲属，皆祼跣涂炭，飢困不能前。涂炭者，若陷泥坠火，喻穷困之极也。憙见之悲感，所装缣帛资粮，悉以与之，将护归乡里。

	 

	时邓奉反於南阳，憙素与奉善，数遗书切责之，而谗者因言憙与奉合谋，帝以为疑。及奉败，帝得憙书，乃惊曰：“赵憙眞长者也。”卽徵憙，引见，赐鞌马，待诏公车。时江南未宾，道路不通，以憙守简阳侯相。憙不肯受兵，《东观记》曰：“勑憙从骑都尉储融受兵二百人，通利道路。憙白上，不愿受融兵，单车驰往，度其形况。上许之。”单车驰之简阳。吏民不欲内憙，憙乃告譬，呼城中大人，示以国家威信，其帅卽开门面缚自归，由是诸营壁悉降。荆州牧奏憙才任理剧，诏以为平林侯相。攻击羣贼，安集已降者，县邑平定。

	 

	后拜怀令。大姓李子春先为琅邪相，豪猾幷兼，为人所患，憙下车，闻其二孙杀人事未发觉，卽穷诘其奸，收考子春，二孙自杀。京师为请者数十，终不听。时赵王良疾病将终，车驾亲临王，问所欲言。王曰：“素与李子春厚，今犯罪，怀令赵憙欲杀之，愿乞其命。”帝曰：“吏奉法，律不可枉也，更道它所欲。”王无复言。旣薨，帝追感赵王，乃贳出子春。

	 

	其年，迁憙平原太守。时平原多盗贼，憙与诸郡讨捕，斩其渠帅，余党当坐者数千人。憙上言“恶恶止其身，《公羊传》曰：“善善及子孙，恶恶止其身。”可一切徙京师近郡”。帝从之，乃悉移置颍川、陈留。於是擢举义行，诛锄奸恶。后青州大蝗，侵入平原界辄死，岁屡有年，百姓歌之。

	 

	二十六年，帝延集内戚讌会，欢甚，诸夫人各各前言“赵憙笃义多恩，往遭赤眉出长安，皆为憙所济活”。帝甚嘉之。后徵憙入为太仆，引见谓曰：“卿非但为英雄所保也，妇人亦怀卿之恩。”厚加赏赐。

	 

	二十七年，拜太尉，赐爵关内侯。时南单于称臣，乌桓、鲜卑并来入朝，帝令憙典边事，思为久长规。规，谋也。憙上复缘边诸郡，幽幷二州由是而定。复音伏。谓建武六年徙云中、五原人於常山、居庸闲，至二十六年复令还云中、五原。《东观记》曰：“草创苟合，未有还人，盖憙至此，请徙之令尽也。”

	 

	三十年，憙上言宜封禅，正三雍之礼。中元元年，从封泰山。及帝崩，憙受遗诏，典丧礼。是时藩王皆在京师，自王莽篡乱，旧典不存，皇太子与东海王等杂止同席，宪章无序。憙乃正色，横劔殿阶，扶下诸王，以明尊卑。时藩国官属出入宫省，与百僚无别，憙乃表奏谒者将护，分止它县，诸王并令就邸，唯朝晡入临。整礼仪，严门衞，内外肃然。

	 

	永平元年，封节乡侯。三年春，坐考中山相薛脩事不实免。脩，光武子中山王焉相也。其冬，代窦融为衞尉。八年，代虞延行太尉事，居府如眞.后遭母忧，上疏乞身行丧礼，显宗不许，遣使者为释服，赏赐恩宠甚渥。憙内典宿衞，外干宰职，正身立朝，未尝懈惰。及帝崩，复典丧事，再奉大行，礼事脩举。肃宗卽位，进为太傅，录尚书事。擢诸子为郎吏者七人。长子代，给事黄门。

	 

	建初五年，憙疾病，帝亲幸视。及薨，车驾往临弔.时年八十四。谥曰正侯。

	 

	子代嗣，官至越骑校尉。永元中，副行征西将军刘尚征羌，坐事下狱，疾病物故。和帝怜之，赐祕器钱布。赠越骑校尉、节乡侯印绶。子直嗣，官至步兵校尉。直卒，子淑嗣，无子，国除。

	 

	牟融字子优，北海安丘人也。少博学，以《大夏侯尚书》教授，大夏侯名胜，宣帝时人也。门徒数百人，名称州里。以司徒茂才为丰令，司徒举为茂才也。丰，今徐州县也。视事三年，县无狱讼，为州郡最。

	 

	司徒范迁荐融忠正公方，经行纯备，宜在本朝，幷上其理状。《汉官仪》曰：“范迁字子庐，沛人也。”永平五年，入代鲍昱为司隶校尉，多所举正，百僚敬惮之。八年，代包咸为大鸿胪。十一年，代鲑阳鸿为大司农。鲑阳，姓也，音胡佳反。

	 

	是时显宗方勤万机，公卿数朝会，每辄延谋政事，判折狱讼。融经明才高，善论议，朝廷皆服其能；帝数嗟歎，以为才堪宰相。明年，代伏恭为司空，恭字叔齐，伏湛同产兄子也。见《东观记》。举动方重，甚得大臣节。肃宗卽位，以融先朝名臣，代赵憙为太尉，与憙参录尚书事。

	 

	建初四年薨，车驾亲临其丧。时融长子麟归乡里，帝以其余子幼弱，勑太尉掾史教其威仪进止，赠賵恩宠笃密焉。又赐冢茔地於显节陵下，除麟为郎。

	 

	韦彪字孟达，扶风平陵人也。高祖贤，宣帝时为丞相。祖赏，哀帝时为大司马。

	 

	彪孝行纯至，父母卒，哀毁三年，不出庐寑。服竟，羸瘠骨立异形，医疗数年乃起。好学洽闻，雅称儒宗。建武末，举孝廉，除郎中，以病免，复归教授。安贫乐道，恬於进趣，三辅诸儒莫不慕仰之。

	 

	显宗闻彪名，永平六年，召拜谒者，赐以车马衣服，三迁魏郡太守。肃宗卽位，以病免。徵为左中郎将、长乐衞尉，数陈政术，每归宽厚。比上疏乞骸骨，拜为奉车都尉，秩中二千石，赏赐恩宠，侔於亲戚。

	 

	建初七年，车驾西巡狩，以彪行太常从，数召入，问以三辅旧事，礼仪风俗。彪因建言：“今西巡旧都，宜追录高祖、中宗功臣，中宗，宣帝。曪显先勳，纪其子孙。”帝纳之。行至长安，乃制诏京兆尹、右扶风求萧何、霍光后。时光无苗裔，唯封何末孙熊为酇侯。建初二年已封曹参后曹湛为平阳侯，故不复及焉。乃厚赐彪钱珍羞食物，使归平陵上冢。还，拜大鸿胪。

	 

	是时陈事者，多言郡国贡举率非功次，故守职益懈而吏事濅疏，咎在州郡。有诏下公卿朝臣议。彪上议曰：“伏惟明诏，忧劳百姓，垂恩选举，务得其人。夫国以简贤为务，贤以孝行为首。孔子曰：‘事亲孝故忠可移於君，是以求忠臣必於孝子之门。’《孝经纬》之文也。夫人才行少能相兼，是以孟公绰优於赵、魏老，不可以为滕、薛大夫。《论语》孔子之言也。公绰，鲁大夫。赵、魏皆晋卿之邑也。家臣称老。公绰性寡欲，赵、魏老优闲无事；滕、薛小国，大夫职烦，故不可为也。忠孝之人，持心近厚；锻炼之吏，持心近薄。《苍颉篇》曰：“锻，椎也。”锻炼犹成孰也。言深文之吏，入人之罪，犹工冶陶铸锻炼，使之成孰也。前汉路温舒上疏曰“锻炼而周内之”。三代之所以直道而行者，在其所以磨之故也。《论语》孔子曰：“吾之於人，谁毁谁誉，如有所誉者，其有所试矣，斯三代之所以直道而行也。”彪引之者，言古之用贤皆磨砺选练，然后用之。士宜以才行为先，不可纯以阀阅。《史记》曰：“明其等曰阀，积功曰阅。”然其要归，在於选二千石。二千石贤，则贡举皆得其人矣。”帝深纳之。

	 

	彪以世承二帝吏化之后，多以苛刻为能，二帝，光武、明帝也。又置官选职，不必以才，因盛夏多寒，上疏谏曰：“臣闻政化之本，必顺阴阳。伏见立夏以来，当暑而寒，殆以刑罚刻急，郡国不奉时令之所致也。农人急於务而苛吏夺其时，赋发充常调而贪吏割其财，此其巨患也。夫欲急人所务，当先除其所患。天下枢要，在於尚书，《百官志》曰“尚书，主知公卿二千石吏人上书、外国夷狄事”，故曰枢要。尚书之选，岂可不重？而闲者多从郎官超升此位，虽晓习文法，长於应对，然察察小慧，类无大能。宜简尝历州宰素有名者，虽进退舒遟，时有不逮，然端心向公，奉职周密。宜鉴啬夫捷急之对，啬夫，官名也。文帝出上林，登虎圈，因问上林尉禽兽簿，不能对。虎圈啬夫从傍代对，响应无穷。文帝拜啬夫为上林令，张释之曰：“夫绛侯、东阳侯言事曾不能出口，岂効此啬夫喋喋利口捷急哉?”文帝曰“善”，遂不拜啬夫为上林令。深思绛侯木讷之功也。木，质也。讷，遟钝也。《前书》曰“周勃木彊少文”，又曰“安刘氏者必勃”。往时楚狱大起，故置令史以助郎职，而类多小人，好为奸利。今者务简，可皆停省。又谏议之职，应用公直之士，通才謇正，有补益於朝者。今或从徵试辈为大夫。辈，类也。又御史外迁，动据州郡。并宜清选其任，责以言绩。其二千石视事虽久，而为吏民所便安者，宜增秩重赏，勿妄迁徙。惟留圣心。”书奏，帝纳之。

	 

	元和二年春，东巡狩，以彪行司徒事从行。还，以病乞身，帝遣小黄门、太医问病，赐以食物。彪遂称困笃。章和二年夏，使谒者策诏曰：“彪以将相之裔，勤身饬行，出自州里，在位历载。中被笃疾，连上求退。君年在耆艾，《礼记》曰：“七十曰耆，五十曰艾。”不可复以加增，恐职事烦碎，重有损焉。其上大鸿胪印绶。其遣太子舍人诣中臧府，受赐钱二十万。”《续汉志》曰“中臧府，令一人，秩六百石，掌中币帛金钱货物”也。永元元年，卒，诏尚书：“故大鸿胪韦彪，在位无愆，方欲录用，奄忽而卒。其赐钱二十万，布百匹，穀三千斛。”

	 

	彪清俭好施，禄赐分与宗族，家无余财。着书十二篇，号曰《韦卿子》。

	 

	族子义。义字季节。高祖父玄成，元帝时为丞相。初，彪独徙扶风，故义犹为京兆杜陵人焉。

	 

	兄顺，字叔文，平舆令。有高名。平舆，县名，属汝南郡，故城在今豫州汝阳县东北。次兄豹，字季明。数辟公府，辄以事去。司徒刘恺复辟之，谓曰：“卿以轻好去就，爵位不跻。跻，升也。今岁垂尽，当选御史，意在相荐，子其宿留乎？”宿留，待也。宿音秀。留音力救反。豹曰：“犬马齿衰，旅力已劣，旅，众也。《尚书》曰：“番番良士，旅力旣愆。”仰慕崇恩，故未能自割。且眩瞀滞疾，不堪久待，眩，风疾也。瞀，乱也。谓视不明之貌也。眩音县。瞀音亡沟反。选荐之私，非所敢当。”遂跣而起。恺追之，径去不顾。安帝西巡，徵拜议郎。

	 

	义少与二兄齐名，初仕州郡。太傅桓焉辟举理剧，为广都长，广都，县名，属蜀郡，故城在今益州成都县东南。甘陵、陈二县令，甘陵故城在今贝州清河县西北。陈属梁国，今陈州。政甚有绩，官曹无事，牢狱空虚。数上书顺帝，陈宜依古典，考功黜陟，徵集名儒，大定其制。又讥切左右，贬刺窦氏。言旣无感，而久抑不迁，以兄顺丧去官。比辟公府，不就。广都为生立庙。及卒，三县吏民为义举哀，若丧考妣。

	 

	豹子着，字休明。少以经行知名，不应州郡之命。大将军梁冀辟，不就。延熹二年，桓帝公车备礼徵，至霸陵，称病归，乃入云阳山，采药不反。有司举奏加罪，帝特原之。复诏京兆尹重以礼敦劝，着遂不就徵。敦犹逼也。灵帝卽位，中常侍曹节以陈蕃、窦氏旣诛，海内多怨，欲借宠时贤以为名，假借时贤宠荣以求美名，用解怨谤。白帝就家拜着东海相。东海王懿相也。卽东海王彊四代孙。诏书逼切，不得已，解巾之郡。巾，幅巾也。旣服冠冕，故解幅巾。政任威刑，为受罚者所奏，坐论输左校。左校，署名，属将作也。又后妻憍恣乱政，以之失名，竟归，为奸人所害，隐者耻之。

	 

	赞曰：湛、霸奋庸，维宁两邦。《尚书》曰：“有能奋庸熙帝之载。”孔安国注曰；“奋，起也。庸，功也。”两邦谓湛为平原太守，霸为淮平大尹。淮人孺慕，徐寇要降。徐寇谓徐异卿也。愿要降司徒伏公。弘实体远，仁不忘本。谓不忘糟糠妻也。憙政多迹，彪明理损。牟公简帝，身终上衮。