张衡字平子，南阳西鄂人也。西鄂，县，故城在今邓州向城县南，有平子墓及碑在焉，崔瑗之文也。世为著姓。祖父堪，蜀郡太守。衡少善属文，游于三辅，因入京师，观太学，遂通五经，贯六蓺。虽才高于世，而无骄尚之情。常从容淡静，不好交接俗人。永元中，举孝廉不行，连辟公府不就。时天下承平日久，自王侯以下，莫不逾侈。衡乃拟班固《两都》，作《二京赋》，因以讽谏。精思傅会，十年乃成。文多故不载。大将军邓骘奇其才，累召不应。

	 

	衡善机巧，尤致思于天文、阴阳、历算。常耽好《玄经》，桓谭《新论》曰：“扬雄作《玄书》，以为玄者，天也，道也。言圣贤制法作事，皆引天道以为本统，而因附续万类、王政、人事、法度，故宓羲氏谓之《易》，老子谓之道，孔子谓之元，而扬雄谓之玄。《玄经》三篇，以纪天地人之道，立三体有上中下，如《禹贡》之陈三品。三三而九，因以九九八十一，故为八十一卦。以四为数，数从一至四，重累变易，竟八十一而遍，不可损益。以三十六蓍揲之。《玄经》五千余言，而传十二篇也。”谓崔瑗曰：“吾观《太玄》，方知子云妙极道数，乃与《五经》相拟，非徒传记之属，使人难论阴阳之事，汉家得天下二百岁之书也。子云当哀帝时著《太玄经》，自汉初至哀帝，二百岁也。复二百岁，殆将终乎？自中兴至献帝，一百八十九年也。所以作者之数，必显一世，常然之符也。汉四百岁，《玄》其兴矣。”自此已上，并衡与崔瑗书之文也。安帝雅闻衡善术学，公车特征拜郎中，再迁为太史令。《汉官仪》“太史令属太常，秩六百石”也。遂乃研核阴阳，妙尽琁机之正，作浑天仪，著《灵宪》、《算罔论》，言甚详明。《汉名臣奏》曰，蔡邕曰：“言天体者有三家：一曰周髀，二曰宣夜，三曰浑天。宣夜之学绝，无师法。周髀术数具存，考验天状，多所违失，故史官不用。唯浑天者，近得其情，今史官所用候台铜仪，则其法也。”灵宪序曰：“昔在先王，将步天路，用定灵轨。寻绪本元，先准之于浑体，是为正仪，故灵宪作兴。”《衡集》无《算罔论》，盖网络天地而算之，因名焉。

	 

	顺帝初，再转，复为太史令。衡不慕当世，所居之官，辄积年不徙。自去史职，五载复还，乃设客问，作《应闲》以见其志云：闲，非也。《衡集》云：“观者，观余去史官五载而复还，非进取之势也。唯衡内识利钝，操心不改。或不我知者，以为失志矣。用为闲余。余应之以时有遇否，性命难求，因兹以露余诚焉，名之《应闲》云。”

	 

	有《闲余》者曰：盖闻前哲首务，务于下学上达，佐国理民，有云为也。《论语》曰，孔子曰：“下学而上达。”注云：“下学人事，上知天命也。”朝有所闻，则夕行之。立功立事，式昭德音。《尚书》曰：“立功立事，可以永年。”《逸诗》曰：“祈招之愔愔，式昭德音。”式，用也。昭，明也。是故伊尹思使君为尧舜，而民处唐虞，彼岂虚言而已哉，必旌厥素尔。《尚书》伊尹曰：“予弗克俾厥后，惟尧舜其心，愧耻若挞于市。”旌，明也。素犹志也。咎单、巫咸，寔守王家，咎单、巫咸，并殷贤臣也。《尚书》曰：“咎单作《明居》。”又曰“巫咸保乂王家”也。申伯、樊仲，实干周邦，服衮而朝，介圭作瑞。申伯，申国之伯也；樊仲，仲山甫也，为樊侯：并周宣王之卿士。《诗·大雅》曰：“维申及甫，维周之翰。”注：“翰，干也。服衮谓申伯为冢宰，服衮冕之服也。”又曰：“锡尔介圭，以作尔宝。”注云“宝，瑞也。圭长尺二寸谓之介”也。厥迹不朽，垂烈后昆，不亦丕欤！且学非以要利，而富贵萃之。贵以行令，富以施惠，惠施令行，故《易》称以“大业”。《易·系词》曰“盛德大业，至矣哉！富有之谓大业，日新之谓盛德”也。质以文美，实由华兴，器赖雕饰为好，人以舆服为荣。吾子性德体道，笃信安仁，约己博蓺，无坚不钻，以思世路，斯何远矣！《论语》曰：“笃信好学。”又曰：“仁者安仁。”又曰：“钻之弥坚。”“博我以文，约我以礼。”曩滞日官。今又原之。日官，史官也。《左传》曰：“天子有日官。”尔雅曰：“原，再也。”虽老氏曲全，进道若退，然行亦以需。《老子》曰：“曲则全，枉则直。”又曰：“夷道若类，进道若退。”《易杂卦》曰：“需，不进也。”必也学非所用，术有所仰，故临川将济，而舟楫不存焉。徒经思天衢，内昭独智，固合理民之式也？故尝见谤于鄙儒。天衢，天道也。言徒锐思作《灵宪》、浑天仪等也。深厉浅揭，随时为义，曾何贪于支离，而习其孤技邪？揭，褰衣也，音丘例反。《诗·鄁风》曰：“深则厉，浅则揭。”《尔雅》曰：“由带以上为厉，由膝以下为揭。”言遭时制宜，遇深水则厉，浅则揭也。《易·随卦》：“随时之义大矣哉！”《庄子》曰：“朱泙曼学屠龙于支离益，单千金之家，三年技成而无所用。”技音渠绮反。责衡何独妙思于机巧者也。参音三。轮可使自转，木雕犹能独飞，已垂翅而还故栖，盍亦调其机而铦诸？垂翅故栖，谓再为史官也。盍，何不也。铦，利也。诸，之也。闲者言衡作三轮木雕，尚能飞转，已乃垂翅故栖，何不调其机关使利而高飞邪？《傅子》曰“张衡能令三轮独转”也。昔有文王，自求多福。《诗·大雅·文王篇》曰“永言配命，自求多福”也。人生在勤，不索何获。《左传》曰：“人生在勤，勤则不匮。”又曰：“不索何获，吾欲求之。”曷若卑体屈己，美言以相克？克，胜也。《衡集》作“美言以市”也。鸣于乔木，乃金声而玉振之。《诗·小雅》曰：“伐木丁丁，鸟鸣嘤嘤，出自幽谷，迁于乔木。”喻求仕迁于高位，振扬德音，如金玉之声。《孟子》曰：“金声而玉振之。”用后勋，雪前吝，婞佷不柔，以意谁靳也。吝，耻也。《左传》曰：“宋公靳之。”杜预注云：“戏而相愧曰靳。”

	 

	应之曰：是何观同而见异也？君子不患位之不尊，而患德之不崇；不耻禄之不伙，而耻智之不博。《方言》曰：“凡物盛而多，齐宋之郊谓之伙。”音和果反。是故蓺可学，而行可力也。天爵高悬，得之在命，《孟子》曰：“仁义忠信，乐善不倦，此天爵也。公卿大夫，此人爵也。”案：此谓天子高县爵位，得者在命也。或不速而自怀，或羡旃而不臻，速，召也。怀，来也。旃，之也。求之无益，故智者面而不思。面，偝也。阽身以徼幸，固贪夫之所为，未得而豫丧也。阽，危也。枉尺直寻，议者讥之，盈欲亏志，孰云非羞？《孟子》陈代问孟子曰：“枉尺而直寻，若可为也？”孟子曰：“昔齐景公田，招虞人以旌，不到，将杀之。志士不忘在沟壑，如不待招而往，何哉？且夫枉尺而直寻者，以利言也。如以利，则枉寻直尺而利，亦可为欤？”赵岐注云：“志士，守义者也。君子固穷，故虞人不得其招尚不往，如何君子不待其招而妄见也。尺小寻大，不可枉大就小，而以要利也。”于心有猜，则簋餐馔餔犹不屑餐，旌瞀以之。猜，嫌也。簋，食器也。餐音孙。《诗》云：“有蒙簋餐。”馔音仕卷反，餔音补故反，并谓食也。屑犹介也。以，用也。爰旌瞀，饿人也。一作“爰精目”。《列子》曰：“东方有人焉，曰爰旌目，将有适也，而饿于道。狐丘父之盗曰丘，见而下壶餐以餔之。爰旌目三餔而后能视，曰：‘子何为者？’曰：‘我狐父之人丘也。’爰旌目曰：‘嘻，汝非盗邪？吾义不食子之食也。’两手据地而欧之，不出，喀喀而死。”意之无疑，则兼金盈百而不嫌辞，孟轲以之。《孟子》：“陈臻问曰：‘前于齐，王馈兼金一百而不受；于宋，馈七十镒而受。前日之不受是，则今受之非也？’孟子曰：‘皆是也。当在宋也，予将远行，远行者必以赆，予何为不受？若于齐，则未有处也，无处而馈之，是货之也。焉有君子而可以货取乎？’”赵岐注云：“兼金，好金也。价兼倍于恶者，故曰兼金。一百，百镒也。二十两为镒。赆，送行者赠贿之礼也。在齐时无事，于义未有所处也。义无所处而馈之，是以货贿取我，欲使我怀惠也。”士或解裋褐而袭黼黻，或委臿筑而据文轩者，度德拜爵，量绩受禄也。解裋褐谓宁戚也。委臿筑谓傅说也。裋音常主反。《方言》曰“自关而西，谓襜褕短者谓之裋”也。输力致庸，受必有阶。“受”或作“爰”。

	 

	浑元初基，灵轨未纪，吉凶纷错，人用朣朦。朣朦言未晤也。黄帝为斯深惨。有风后者，是焉亮之，察三辰于上，迹祸福乎下，经纬历数，然后天步有常，则风后之为也。《史记》曰：“黄帝迎日推策，举风后、力牧以理人，顺天地之纪，幽明之占。”又曰：“旁罗日月星辰。”《春秋内事》曰：“黄帝师于风后，风后善于伏羲氏之道，故推演阴阳之事。”《蓺文志》阴阳流有《风后》十三篇也。当少昊清阳之末，实或乱德，人神杂扰，不可方物，重黎又相颛顼而申理之，日月即次，则重黎之为也。《帝王纪》曰：“少昊字清阳。”《国语》楚观射父曰：“少皞之衰也，九黎乱德，人神杂糅，不可方物。颛顼承之，乃命南正重司天以属神，命火正黎司地以属人。”重，少昊氏之子。黎，颛顼氏之子。人各有能，因蓺授任，鸟师别名，四叔三正，官无二业，事不并济。《左传》郯子曰：“少皞鸟师而鸟名。凤鸟氏历正也，玄鸟氏司分也，伯赵氏司至也，青鸟氏司启也，丹鸟氏司闭也。”又晋蔡墨曰：“少皞氏有四叔，曰重，曰该，曰修，曰熙，实能金木及水，使重为句芒，该为蓐收，修及熙为玄冥。”四叔分主三正，言其不兼业也。昼长则宵短，日南则景北。夏至日北极而影短，昼六十刻，夜四十刻。冬至日南极而影长，夜六十刻，昼四十刻也。易通卦验曰：“冬至，晷长丈三尺。夏至，晷长尺五寸。”谓立八尺表之阴也。天且不堪兼，况以人该之。该，备也。夫玄龙，迎夏则陵云而奋鳞，乐时也；涉冬则淈泥而潜蟠，避害也。《说文》曰：“龙，鳞虫之长，能幽能明，能小能巨，能短能长，春分而登天，秋分而入川。”言出入有时也。贾逵注《国语》曰：“淈，乱也。”淈音骨。公旦道行，故制典礼以尹天下，惧教诲之不从，有人之不理。尹，正也。道行言道得申也。流俗本作“行道”者，非也。仲尼不遇，故论《六经》以俟来辟，辟，君也。《公羊传》曰，孔子制《春秋》，以俟后圣也。耻一物之不知，有事之无范。所考不齐，如何可一？《衡集》“考”字作“丁”。丁，当也。

	 

	夫战国交争，戎车竞驱，君若缀旒，人无所丽。丽，附也。《公羊传》曰：“君若赘旒然。”旒，旗旒也。言为下所执持西东也。烛武县缒而秦伯退师，烛之武，郑大夫也。缒，县绳于城而下也。《左传》曰，秦伯围郑，郑伯使烛之武夜缒而出，说秦，秦伯为之退师。鲁连系箭而聊城弛柝。鲁仲连，齐人也。时燕将守聊城，仲连为书系箭射聊城中，燕将自杀。见《史记》。弛，废也。柝，行夜木也。从往则合，横来则离，安危无常，要在说夫。张仪说诸侯连和事秦为横，苏秦说诸侯连兵拒秦为从。苏秦往则从合，张仪来则从离。咸以得人为枭，失士为尤。枭犹胜也，犹六博得枭则胜。故樊哙披帷，入见高祖；《前书》曰，樊哙，沛人也，封舞阳侯。高帝尝病，恶见人，卧禁中，诏户者无得入。哙乃排闼直入，流涕曰：“独不见赵高之事乎？”帝笑而起也。高祖踞洗，以对郦生。《前书》曰，沛公方踞床，令两女子洗足，而见郦食其，食其曰：“必欲聚徒合义兵，诛无道，不宜踞见长者。”于是沛公辍洗谢之。当此之会，乃鼋鸣而鳖应也。喻君臣相感也。焦赣《易林》曰“鼋鸣岐野，鳖应于泉”也。故能同心戮力，勤恤人隐，隐，病也。《国语》曰“勤恤人隐，而除其害”也。奄受区夏，遂定帝位，皆谋臣之由也。故一介之策，各有攸建，子长谍之，烂然有第。《前书音义》曰：“谍，谱第也。”与“牒”通。司马迁字子长，作《史记》，著功臣等传，烂然各有第序也。夫女魃北而应龙翔，洪鼎声而军容息；女魃，旱神也。北犹退也。应龙，能兴云雨者也。《山海经》曰：“蚩尤作兵伐黄帝，黄帝乃令应龙攻之冀州之野。应龙蓄水，蚩尤请风伯、雨师从，大风雨。黄帝乃下天女曰妭，雨止，遂杀蚩尤。妭不得复上，所居不雨。”妭亦魃也，音步末反。“声”或作“罄”，“容”或作“客”，《衡集》“容”作“害”，并未详也。溽暑至而鹑火栖，寒冰冱而鼋鼍蛰。栖，息也。《礼记月令》曰：“季夏土润溽暑。”鹑火，午之宿也。三月在午，六月在酉。言当季夏之时，鹑火退于酉。冱，凝也。今也，皇泽宣洽，海外混同，万方亿丑，并质共剂，若修成之不暇，尚何功之可立！质、剂犹今分支契也。并、共犹言交通也。《周礼》曰：“凡卖买者质剂焉，大市以质，小市以剂。”郑玄注云：“两书一札，同而别之，长曰质，短曰剂。”剂音子随反。立事有三，言为下列；下列且不可庶矣，奚冀其二哉！《左传》鲁叔孙豹曰：“太上有立德，其次有立功，其次有立言。”杜预注云：“立德，黄帝、尧、舜也。立功，禹、稷也。立言，史佚、周任、臧文仲。”

	 

	于兹搢绅如云，儒士成林，及津者风摅，失涂者幽僻，遭遇难要，趋偶为幸。世易俗异，事埶舛殊，不能通其变，而一度以揆之，《易·系词》曰“通其变，使人不倦”也。斯契船而求剑，守株而伺兔也。契犹刻也。《吕氏春秋》曰：“楚人有涉江者，其剑自舟中坠于水，遽契其舟，曰‘是吾剑所从坠也’。舟已行而剑不行，若此求剑，不亦惑乎！”《韩子》曰“宋人有耕者，田中有株，兔走触之，折颈而死，因释耕守株，冀复得兔，为宋国笑”也。冒愧逞愿，必无仁以继之，有道者所不履也。越王句践事此，故厥绪不永。《史记》曰，越王句践先吴兴师，吴王闻之，悉发精兵击越，败之于夫椒。越王乃以余兵五千人保栖于会稽。此为冒愧逞愿，自取败也。捷径邪至，我不忍以投步；干进苟容，我不忍以歙肩。捷，疾也。歙，敛也，音翕。《孟子》曰：“阿意事贵，胁肩所尊，俗之情也。”歙亦胁也。虽有犀舟劲楫，犹人涉卬否，有须者也。《前书》曰：“羌戎弓矛之兵器不犀利。”《音义》曰：“今俗谓刀兵利为犀。犀，坚也。”《诗卫风》曰：“招招舟子，人涉卬否。人涉卬否，卬须我友。”卬，我也。须，待也。郑玄注云：“人皆涉，我友未至，我独待而不涉。言室家之道，非得所适贞女不行，非得礼义婚姻不成，喻仕当以道，不求妄进也。”姑亦奉顺敦笃，守以忠信，得之不休，不获不吝。姑，且也。休，美也。吝，耻也。不见是而不惛，居下位而不忧，允上德之常服焉。惛犹闷也。《易》曰：“不见是而无闷，乐则行之，忧则违之。”又曰“居上位而不骄，在下位而不忧”也。方将师天老而友地典，与之乎高睨而大谈，孔甲且不足慕，焉称殷彭及周聃！帝王纪曰：“黄帝以风后配上台，天老配中台，五圣配下台，谓之三公。其余知天、规纪、地典、力牧、常先、封胡、孔甲等，或以为师，或以为将。”《蓺文志》阴阳有《地典》六篇。殷彭即老彭，殷贤人也。睨，视也。高视大谈，言不同流俗。《衡集》作“矢谈”，矢亦直也，义亦通也。与世殊技，固孤是求。技，巧也，音伎。本或作“拔”，误也。子忧朱泙曼之无所用，吾恨轮扁之无所教也。轮扁谓为轮者名扁也。扁音皮殄反。《庄子》曰：“轮扁对齐桓公曰：‘斫轮之法，徐则甘而不固，疾则苦而不入。不疾不徐，得之于手而应之于心，口不能言也。臣不能以喻臣之子，臣子亦不能受之于臣。’”言泙曼屠龙既无所用，轮扁斫轮亦不能教人也。泙音匹萌反。子睹木雕独飞，愍我垂翅故栖，吾感去蛙附鸱，悲尔先笑而后号也。蛙，虾蟆也，音胡娲反。周易旅上九曰：“先笑而后号啕。”

	 

	斐豹以毙督燔书，礼至以掖国作铭；《左传》曰，晋栾盈复入于晋，栾氏之力臣曰督戎，国人惧之。斐豹谓范宣子曰：“苟焚丹书，我杀督戎。”宣子曰：“而杀之，所不请于君焚丹书者有如日。”乃杀之。杜注曰：“盖豹犯罪，没为官奴，以丹书其罪。”《左传》，卫伐邢，礼至与国子巡城，掖以赴外，杀之。礼至自为铭曰：“余掖杀国子，莫余敢止。”国子，邢正卿。礼至本卫人，仕邢为大夫。掖谓挟之而投于城外也。《衡集》“豹”字作“隶”也。弦高以牛饩退敌，墨翟以萦带全城；《左传》曰，秦师袭郑及滑。郑商人弦高将市于周，遇之，以牛十二犒师。曰：“寡君闻吾子将出于獘邑，敢犒从者。”秦孟明曰：“郑有备矣。”灭滑而还。《墨子》曰：“公输般为云梯以攻宋，墨子解带为城，以牒为械，公输般九攻，墨子九拒。公输之攻墨，墨子之守有余。楚王曰：‘善哉，吾请无攻宋矣。’”贯高以端辞显义，苏武以秃节效贞；贯高，赵相也。端犹正也。独正言赵王不反，高帝贤而赦之。苏武使匈奴中，杖节卧起，节毛尽落。并见《前书》。蒱且以飞矰逞巧，詹何以沈钩致精；《列子》曰：“蒱且子之弋，弱弓纤缴，乘风振之，连双鸧于青云之际。”又曰：“詹何以独茧丝为纶，芒针为钩，荆篠为竿，剖粒为饵，引盈车之鱼。”《周礼》曰：“矰矢用弋射。”郑玄注云：“结缴于矢谓之矰。矰，高也。”弈秋以棋局取誉，王豹以清讴流声。弈，围局也，棋即所执之子。秋，名也。《孟子》曰：“弈秋，通国之善弈者。”又曰“王豹处于淇而河西善讴”也。仆进不能参名于二立，退又不能群彼数子。二立谓太上立德，其次立功也。上云“立事有三，言为下列，下列且不可庶，况其二哉”，故言不能参名于二立也。臣贤案：古本作“二立”，流俗本及《衡集》“立”字多作“匹”，非也。数子谓斐豹以下也。愍《三坟》之既颓，惜《八索》之不理。《左传》曰，楚左史倚相能读《三坟》、《五典》、《八索》、九丘。孔安国以为三坟三皇之书，《八卦》之说谓之《八索》。此以下言不能立德立功，唯欲立言而已。庶前训之可钻，聊朝隐乎柱史。《前书》东方朔曰：“首阳为拙，柱下为工。”应劭曰：“老子为周柱下史，朝隐终身无患，是为上也。”且韫椟以待价，踵颜氏以行止。《论语》子贡曰：“有美玉于斯，韫椟而藏诸，求善贾而沽诸？”子曰：“我待价者也。”又子谓颜回曰：“用之则行，舍之则藏，唯我与尔有是夫。”曾不慊夫晋、楚，敢告诚于知己。《孟子》曾子曰：“晋、楚之富，不可及也。彼以其富，我以吾仁，彼以其爵，我以吾义，吾何慊也？”慊犹羡也，音苦簟反。

	 

	阳嘉元年，复造候风地动仪。以精铜铸成，员径八尺，合盖隆起，形似酒尊，饰以篆文山龟鸟兽之形。中有都柱，傍行八道，施关发机。外有八龙，首衔铜丸，下有蟾蜍，张口承之。蟾蜍，虾蟆也。蟾音时占反，蜍音时诸反。其牙机巧制，皆隐在尊中，覆盖周密无际。如有地动，尊则振龙机发吐丸，而蟾蜍衔之。振声激扬，伺者因此觉知。虽一龙发机，而七首不动，寻其方面，乃知震之所在。验之以事，合契若神。自书典所记，未之有也。尝一龙机发而地不觉动，京师学者咸怪其无征，后数日驿至，果地震陇西，于是皆服其妙。自此以后，乃令史官记地动所从方起。

	 

	时政事渐损，权移于下，衡因上疏陈事曰：“伏惟陛下宣哲克明，继体承天，中遭倾覆，龙德泥蟠。倾覆谓顺帝为太子时废为济阴王。蟠音薄寒反。《广雅》曰：“蟠，曲也。”扬雄《方言》曰：“未升天龙谓之蟠。”今乘云高跻，盘桓天位，诚所谓将隆大位，必先倥偬之也。倥音口弄反，偬音子弄反。《埤苍》曰：“倥偬，穷困也。”亦谓顺帝被废时也。亲履艰难者知下情，备经险易者达物伪。《左传》曰：“晋侯在外十九年矣，险阻艰难备尝之矣，人之情伪尽知之矣。”故能一贯万机，靡所疑惑，百揆允当，庶绩咸熙。宜获福祉神祇，受誉黎庶。而阴阳未和，灾眚屡见，神明幽远，冥鉴在兹。福仁祸淫，景响而应，因德降休，乘失致咎，天道虽远，吉凶可见，近世郑、蔡、江、樊、周广、王圣，皆为效矣。事具《宦者传》。故恭俭畏忌，必蒙祉祚，奢淫谄慢，鲜不夷戮，前事不忘，后事之师也。夫情胜其性，流遁忘反，性者生之质，情者性之欲。性善情恶，情胜则荒淫也。岂唯不肖，中才皆然。苟非大贤，不能见得思义，故积恶成衅，罪不可解也。向使能瞻前顾后，援镜自戒，则何陷于凶患乎！《楚辞》曰：“瞻前而顾后兮，援镜自戒。”谓引前事以为镜而自戒来也。《韩诗外传》曰：“明镜所以照形，往古所以知今。”贵宠之臣，众所属仰，其有愆尤，上下知之。褒美讥恶，有心皆同，故怨讟溢乎四海，神明降其祸辟也。辟，罪也，音频亦反。顷年雨常不足，思求所失，则《洪范》所谓‘僭恒阳若’者也。恒，常也。若，顺也。孔安国注《洪范》云：“君行僭差则常阳顺之，常阳则多旱也。”惧群臣奢侈，昏逾典式，自下逼上，用速咎征。又前年京师地震土裂，顺帝永建三年正月，京师地震也。裂者威分，震者人扰也。君以静唱，臣以动和，威自上出，不趣于下，礼之政也。窃惧圣思厌倦，制不专己，恩不忍割，与众共威。威不可分，德不可共。《洪范》曰：‘臣有作威作福玉食，害于而家，凶于而国。’天鉴孔明，虽疏不失，灾异示人，前后数矣，而未见所革，以复往悔。革，改也。复，反也。自非圣人，不能无过。愿陛下思惟所以稽古率旧，勿令刑德八柄，不由天子。《周礼》，太宰以八柄诏王驭群臣，一曰爵，二曰禄，三曰予，四曰置，五曰生，六曰夺，七曰废，八曰诛。若恩从上下，事依礼制，礼制修则奢僭息，事合宜则无凶咎。然后神望允塞，灾消不至矣。”

	 

	初，光武善谶，及显宗、肃宗因祖述焉。自中兴之后，儒者争学图纬，兼复附以訞言。衡以图纬虚妄，非圣人之法，乃上疏曰：“臣闻圣人明审律历以定吉凶，重之以卜筮，杂之以九宫，《易干凿度》曰：“太一取其数以行九宫。”郑玄注云：“太一者，北辰神名也。下行八卦之宫，每四乃还于中央。中央者，北辰之所居，故谓之九宫。天数大分，以阳出，以阴入。阳起于子，阴起于午，是以太一下九宫，从坎宫始，自此而从于坤宫，又自此而从于震宫，又自此而从于巽宫，所以行半矣，还息于中央之宫。既又自此而从于干宫，又自此而从于兑宫，又自此而从于艮宫，又自此而从于离宫，行则周矣，上游息于太一之星而反紫宫。行起从坎宫始，终于离宫也。”经天验道，本尽于此。或观星辰逆顺，寒燠所由，或察龟策之占，巫觋之言，《前书》曰：“齐肃聪明者，神或降之。”在男曰觋，在女曰巫。觋音胡历反。其所因者，非一术也。立言于前，有征于后，故智者贵焉，谓之谶书。谶书始出，盖知之者寡。自汉取秦，用兵力战，功成业遂，可谓大事，当此之时，莫或称谶。若夏侯胜、眭孟之徒，以道术立名，其所述著，无谶一言。刘向父子领校秘书，阅定九流，亦无谶录。成、哀之后，乃始闻之。眭弘字孟，鲁国蕃人也。昭帝时，以明经为议郎。夏侯胜字长公，东平人，好《洪范五行传》说，宣帝时为太子太傅。又成、哀时，有诏使刘向及子歆于秘书校定经、传、诸子等。九流谓儒家、道家、阴阳家、法家、名家、墨家、纵横家、杂家、农家，见《蓺文志》、并无谶说也。《尚书》尧使鲧理洪水，九载绩用不成，鲧则殛死，禹乃嗣兴。殛，诛死也。而《春秋谶》云‘共工理水’。凡谶皆云黄帝伐蚩尤，而《诗谶》独以为‘蚩尤败，然后尧受命’。《春秋元命包》中有公输班与墨翟，事见战国，非春秋时也。《衡集》云“班与墨翟并当子思时，出仲尼后”也。又言‘别有益州’。益州之置，在于汉世。《前书》武帝始置益州。其名三辅诸陵，世数可知。至于图中讫于成帝。一卷之书，互异数事，圣人之言，埶无若是，殆必虚伪之徒，以要世取资。往者侍中贾逵摘谶互异三十余事，诸言谶者皆不能说。至于王莽篡位，汉世大祸，八十篇何为不戒？则知图谶成于哀平之际也。且《河洛》、《六蓺》，篇录已定，后人皮傅，无所容篡。《衡集》上事云：“《河洛》五九，《六蓺》四九，谓八十一篇也。”傅音附。臣贤案：《衡集》云：“后人皮傅，无所容窜。”又扬雄《方言》曰：“秦、晋言非其事谓之皮傅。”谓不深得其情核，皮肤浅近，强相傅会也。后人不达皮肤之意，流俗本多作“颇传”者，误也。无所容窜谓不容妄有加增也。《庄子》曰：“窜句籍辞。”《续汉书》亦作“窜”。本作“篡”者，义亦通也。永元中，清河宋景遂以历纪推言水灾，而伪称洞视玉版。《遁甲开山图》曰：“禹游于东海，得玉圭，碧色，长一尺二寸，圆如日月，以自照，自达幽冥。”言宋景历纪推知水灾，非洞视玉版所见也。或者至于弃家业，入山林。后皆无效，而复采前世成事，以为证验。至于永建复统，则不能知。永建，顺帝即位年也。复统谓废而复立，言谶家不论也。此皆欺世罔俗，以昧埶位，情伪较然，莫之纠禁。且律历、卦候、九宫、风角，数有征效，世莫肯学，而竞称不占之书。谓竞称谶书也。譬犹画工，恶图犬马而好作鬼魅，诚以实事难形，而虚伪不穷也。《韩子》曰“客为齐王画者。问：‘画孰难？’对曰：‘狗马最难。’‘孰易？’‘鬼魅最易。’狗马，人所知也，故难；鬼魅无形，故易”也。宜收藏图谶，一禁绝之，则朱紫无所眩，典籍无瑕玷矣。”

	 

	后迁侍中，帝引在帷幄，讽议左右。尝问衡天下所疾恶者。宦官惧其毁己，皆共目之，衡乃诡对而出。阉竖恐终为其患，遂共谗之。

	 

	衡常思图身之事，以为吉凶倚伏，幽微难明，乃作思玄赋，玄，道也，德也。《老子》曰：“玄之又玄，众妙之门。”以宣寄情志。其辞曰：

	 

	仰先哲之玄训兮，虽弥高其弗违。玄训，道德之训也。《论语》颜回曰：“仰之弥高。”匪仁里其焉宅兮，匪义迹其焉追？《论语》孔子曰：“里仁为美，宅不处仁，焉得知？”里、宅，皆居也。潜服膺以永靓兮，绵日月而不衰。《说文》曰：“膺，匈也。”《礼记》曰：“服膺拳拳而不息。”靓音才性反。《前书音义》曰：“靓与‘静’同。”伊中情之信修兮，慕古人之贞节。修谓自修为善也。《楚辞》曰：“苟中情其好修兮。”竦余身而顺止兮，遵绳墨而不跌。竦，企立也。《礼记》曰：“为人臣止于恭，为人子止于孝，为人父止于慈，与国人交止于信。”跌，蹉也，音徒结反。绳墨谕礼法也。《楚辞》曰：“遵绳墨而不颇。”志团团以应悬兮，诚心固其如结。团团，垂貌也。《诗》曰：“心之忧矣，如或结之。”旌性行以制佩兮，佩夜光与琼枝。旌，明也。夜光，美玉。琼枝，玉树。以谕坚贞也。《楚辞》曰“折琼枝以继佩”也。｛糸隽｝幽兰之秋华兮，又缀之以江蓠。案：｛糸隽｝音租缓反。《字书》亦“纂”字也。纂，系也。诸家音并户圭反，误也。江蓠，香草也。《本草经》曰：“蘪芜，一名江蓠。”即芎藭苗也。《楚辞》曰：“扈江蓠与薜芷兮，纫秋兰以为佩。”皆取芬芳以象德也。美襞积以酷裂兮，允尘邈而难亏。襞积，衣褶也。酷裂，香气盛也。司马相如曰：“酷裂淑郁。”又曰：“襞积褰皱。”允，信也。尘，久也。邈，远也。亏犹歇也。衣服芬芳，久而不歇，以喻道德著美，幽而不屈也。既姱丽而鲜双兮，非是时之攸珍。姱音口瓜反。王逸注《楚词》曰：“姱，好也。”攸，所也。言德虽美好，而时人不珍也。奋余荣而莫见兮，播余香而莫闻。幽独守此仄陋兮，敢怠皇而舍勤。怠，惰也。皇，暇也。舍，废也。幸二八之遻虞兮，喜傅说之生殷；尚前良之遗风兮，恫后辰而无及。二八，八元、八恺也。遻，遇也，音五故反。虞，虞舜也。尚，慕也。恫，痛也，音通。辰，时也。痛己后时而不及之也。何孤行之焭焭兮，孑不群而介立？感鸾鹥之特栖兮，悲淑人之稀合。《山海经》曰，女床山有鸟，五采，名曰鸾，见则天下安宁。又曰，九疑山有五采之鸟，名鹥。淑，善也。特，独也。言灵鸟既独栖，善人亦少合也。

	 

	彼无合其何伤兮，患众伪之冒真。旦获讟于群弟兮，启《金縢》而乃信。旦，周公也。讟，谤也。信音申。成王立，周公摄政，其弟管叔、蔡叔等谤言，云公将不利于孺子，周公乃诛二叔。秋大孰未获，天大雷电以风，禾尽偃。成王与大夫启金縢之书，乃得周公所自以为功代武王之策，方信周公忠于国家也。事见《尚书》。览蒸民之多僻兮，畏立辟以危身。蒸，众也。僻，邪也。辟，法也。诗曰“人之多僻，无自立辟”也。曾烦毒以迷或兮，羌孰可与言己？曾，重也。羌，发语辞也。言己之志，无可为言之也。私湛忧而深怀兮，思缤纷而不理。湛音沈。缤纷，乱貌也。愿竭力以守义兮，虽贫穷而不改。执雕虎而试象兮，阽焦原而跟止。雕虎，有文也。阽，临也。焦原，原名也。跟，足踵也。《尸子》曰：“中黄伯曰：‘我左执太行之獶，右执雕虎，唯象之未试，吾或焉。有力者则又愿为牛，与象，自谓天下之义人也。恶乎试之？曰，夫贫穷，太行之獶也；足迹贱者，义之雕虎也。吾日试之矣。’”又曰：“莒国有名焦原者，广寻，长五十步，临百刃之溪，莒国莫敢近也。有以勇见莒子者，独却行剂踵焉，此所以服莒国也。夫义之为焦原也高矣，此义所以服一世也。”衡言躬履仁义，不避险难，亦足以服一代之人也。庶斯奉以周旋兮，要既死而后已。《左传》史克曰：“奉以周旋，不敢失坠。”《论语》孔子曰：“死而后已，不亦远乎？”俗迁渝而事化兮，泯规矩之圜方。化，变也。泯，灭也。珍萧艾于重笥兮，谓蕙芷之不香。萧，蒿也。笥，箧也。蕙、芷，并香草也。贵萧艾，喻任小人。谓蕙芷为不香，喻弃贤人也。斥西施而弗御兮，羁要褭以服箱。斥，远也。西施，越之美女也。要音于皎反。褭音奴了反。《吕氏春秋》曰：“要褭，古之骏马也。”服，驾也。箱，车也。言疏远美女，又以骏马驾车，并喻不能用贤也。行陂僻而获志兮，循法度而离殃。陂，不正也。离，被也。惟天地之无穷兮，何遭遇之无常！不抑操而苟容兮，譬临河而无航。航，船也。《孙卿子》曰：“偷合苟容以持禄。”《周书阴符》曰：“四辅不存，若济河无舟矣。”欲巧笑以干媚兮，非余心之所尝。袭温恭之黻衣兮，披礼义之绣裳。袭，重也。《周礼》黑与青谓之黻，五色备曰绣。辫贞亮以为鞶兮，杂技蓺以为珩。《说文》曰：“辫，交织也。”音蒱殄也。《礼记》曰：“男鞶革，女鞶丝。”郑玄注云：“鞶，小囊，盛帨巾也。”珩，佩玉也。昭彩藻与雕琢兮，璜声远而弥长。璜，佩玉也。《尔雅》曰：“半璧曰璜。”言佩服之美，喻道德之盛也。淹栖迟以恣欲兮，耀灵忽其西藏。淹，久也。栖迟，游息也。耀灵，日也。《楚辞》曰：“耀灵安藏。”言年岁之蹉跎也。恃己知而华予兮，鶗鴂鸣而不芳。己知犹知己也。华，荣也。予，衡自谓也。鶗鴂，鸟名，喻谗人也。广雅曰：“鷤?，布谷也。”《楚辞》曰：“恐鷤?之先鸣兮，使夫百草为之不芳。”王逸注云：“以喻谗言先至，使忠直之士被罪也。”言恃知己以相荣，反遇谗而见害也。冀一年之三秀兮，遒白露之为霜。三秀，芝草也。《楚辞》曰：“采三秀于山闲。”《说文》曰：“遒，迫也。”方秀遇霜，喻以贤被谗也。时亹亹而代序兮，畴可与乎比伉？亹亹，进貌也。谓四时更进而代序。畴，谁也。伉，偶也。伉，协韵音苦郎反。咨妒嫮之难并兮，想依韩以流亡，咨，叹也。妒，忌也。嫮，美也，音胡故反。《楚辞》曰：“嫮目宜笑。”言嫉妒者，憎恶美人，故难与并也。韩谓齐仙人韩终也。为王采药，王不肯服，终自服之，遂得仙。《楚辞》曰：“羡韩众之得一。”流亡谓流遁亡去也。恐渐冉而无成兮，留则蔽而不章。

	 

	心犹与而狐疑兮，即岐址而摅情。岐址，山足也。周文王所居也。文君为我端蓍兮，利飞遁以保名。文君，文王也。端，正也。《楚辞》曰：“詹尹端策拂龟。”周易遁卦上九曰：“肥遁无不利。”《淮南九师道训》曰：“遁而能飞，吉孰大焉？”历众山以周流兮，翼迅风以扬声。《遁卦艮》下干上，《艮》为山，故曰《历众》山。从二至四为《巽》，《巽》为风，故曰翼迅风也。二女感于崇岳兮，或冰折而不营。《遁上九》变而为咸。咸，感也。《咸卦艮》下《兑》上，从二至四为《巽》，与《兑》为二女也。崇岳谓《艮》也。从三至五为《干》。《易·说卦》曰：“《干》为冰，《兑》为毁折。”阳不求阴，故曰冰折而不营也。天盖高而为泽兮，谁云路之不平！《干》变为《兑》，《干》为天，《兑》为泽，故曰天为泽。言天高尚为泽，谁云路之不平？言可行也。勉自强而不息兮，蹈玉阶之峣峥。勉，勉也。《干》为金玉，故曰玉阶。峣峥，高峻貌。峣音尧。峥音士耕反。惧筮氏之长短兮，钻东龟以观祯。《左传》晋卜人曰：“筮短龟长，不如从长。”言筮之未尽，复以龟卜之也。《周礼》“龟人掌六龟之属，东龟曰果属，其色青”也。遇九皋之介鸟兮，怨素意之不逞。《诗·小雅》曰：“鹤鸣九皋。”注云：“皋，泽中溢水出所为也。自外数至九，喻深远也。”介，耿介也。龟经有栖鹤兆也。言卜得鹤兆也。逞，快也，协韵音丑贞反。游尘外而瞥天兮，据冥翳而哀鸣。瞥，视也，音普列反。冥翳，高远也。雕鹗竞于贪婪兮，我修洁以益荣。雕、鹗，鸷鸟也，以喻谗佞也。子有故于玄鸟兮，归母氏而后宁。子谓衡也。有故于玄鸟谓卜得鹤兆也。《易》曰：“鸣鹤在阴，其子和之。我有好爵，吾与汝糜之。”言子归母氏然后得宁，犹臣遇贤君方享爵禄。劝衡求圣君以仕之也。

	 

	占既吉而无悔兮，简元辰而俶装。悔，恶也。元辰，吉辰也。俶，整也。旦余沐于清原兮，晞余发于朝阳。晞，干也。朝阳，日也。《尔雅》曰：“山东曰朝阳。”《楚辞》曰“朝濯发于阳谷，夕晞余身乎九阳”也。漱飞泉之沥液兮，咀石菌之流英。沥液，微流也。咀，嚼也。石菌，芝也。英，华也。翾鸟举而鱼跃兮，将往走乎八荒。翾，飞也，音许缘反。走犹赴也，音奏。八荒，八方荒远地也。《淮南子》曰：“登太山，履石封，以望八荒。”过少皞之穷野兮，问三丘乎句芒。《帝王纪》曰：“少昊邑于穷桑，都曲阜，故或谓之穷桑帝。”地在鲁城北。衡欲往东方，故先过穷桑之野。三丘，东海中三山也，谓蓬莱、方丈、瀛洲。句芒、木正，东方之神也。何道真之淳粹兮，去秽累而票轻。道真谓道德之真。班固《幽通赋》曰：“矧沈躬于道真。”不浇曰淳，不杂曰粹。票音匹妙反，犹飘飖也。登蓬莱而容与兮，鳌虽抃而不倾。鳌，大龟也。《列子》曰：“勃海之东有大壑焉，其中有五山，一曰岱舆，二曰员峤，三曰方壶，四曰瀛洲，五曰蓬莱。随波上下往还，不得暂峙。仙圣诉于帝，使巨鳌十五举首而戴之，迭为三番，六万岁一交焉，五山始不动。”音皮媛反。《楚辞》曰：“鳌戴山抃。”《说文》曰：“抃，輡手也。”留瀛洲而采芝兮，聊且以乎长生。东方朔《十洲记》曰“瀛洲，在东海之东，上生神芝仙草，有玉石膏出泉如酒味，名之为玉酒，饮之令人长生”也。凭归云而遐逝兮，夕余宿乎扶桑。扶桑，日所出，在汤谷中，其桑相扶而生。见《淮南子》。噏青岑之玉醴兮，餐沆瀣以为粮。《尔雅》曰：“山小而高曰岑。”郭璞注曰：“言岑崟也。”楚辞曰：“餐六气而饮沆瀣。”王逸注云：“沆瀣，夜半气也。”“粮”或作“粻”。发昔梦于木禾兮，谷昆仑之高冈。《山海经》曰：“昆仑墟在西北，方八百里，高万仞，上有木禾，长五寻，大五围。”昔，夜也。谷，生也。衡此夜梦禾生于昆仑山之上，即下文云“抨巫咸作占梦，含嘉秀以为敷”是也。《衡集》注及近代注解皆云“昔日梦至木禾，今亲往见焉，是为发昔梦也。”臣贤案：衡之此赋，将往走乎八荒以后，即先往东方，次往南方，乃适西方，此时正在汤谷、扶桑之地，昆仑乃西方之山，安得已往昆仑见木禾乎？良由寻究不精，致斯谬耳。朝吾行于汤谷兮，从伯禹于稽山。汤谷，日所出也。孔安国注《尚书》曰：“禹代鲧为崇伯，故称伯。”《吴越春秋》曰：“禹登茅山，大会计理国之道，故更名其山曰会稽”也。集群神之执玉兮，疾防风之食言。《左传》曰：“禹合诸侯于涂山，执玉帛者万国。”《国语》仲尼曰：“昔禹致群神于会稽之山，防风氏后至，禹杀而戮之。”客曰：“敢问谁为神？”仲尼曰：“山川之守，足以纪纲天下者，其守为神。”食言谓后至也。《尔雅》曰：“食，伪也。”

	 

	指长沙以邪径兮，存重华乎南邻。长沙，今潭州也。从稽山西南向长沙，故云邪径。存犹问也。重华，舜名。葬于苍梧，在长沙南，故云“南邻”也。哀二妃之未从兮，翩傧处彼湘濒。二妃，舜妻尧女娥皇、女英。翩，连翩也。傧，弃也。濒，水涯也。刘向《列女传》曰：“舜陟方，死于苍梧，二妃死于江、湘之闲，俗谓之湘君、湘夫人也。”《礼记》云“舜葬苍梧，二妃不从”也。流目眺夫衡阿兮，睹有黎之圮坟；痛火正之无怀兮，托山陂以孤魂。衡阿，衡山之曲也。黎，颛顼之子祝融也，为高辛氏之火正，葬于衡山。圮，毁也。盛弘之《荆州记》云：“衡山南有南正重黎墓。楚灵王时山崩，毁其坟，得营丘九头图焉。”愁蔚蔚以慕远兮，越卬州而愉敖。《河图》曰：“天有九部八纪，地有九州八柱。东南神州曰晨土，正南卬州曰深土，西南戎州曰滔土，正西弇州曰开土，正中冀州曰白土，西北柱州曰肥土，北方玄州曰成土，东北咸州曰隐土，正东扬州曰信土。”愉，乐也。敖，游也。跻日中于昆吾兮，憩炎天之所陶。《淮南子》曰：“日至于昆吾，是谓正中。”高诱注云：“昆吾，丘名，在南方。”憩，息也。东方朔《神异经》曰：“南方有火山，长四十里，广四五里，昼夜火然。”陶犹炎炽也。扬芒熛而绛天兮，水泫沄而涌涛。芒，光芒也。《字林》曰：“熛，飞火也。”音必遥反。泫音胡犬反，沄音户昆反，并水流貌也。温风翕其增热兮，惄郁邑其难聊。温风，炎风也。淮南子曰：“南方之极，自北户之外，南至委火、炎风之野，二万二千里。”惄音奴觌反。《尔雅》曰“惄，思也”。顝羁旅而无友兮，余安能乎留兹？顝，独也，音苦骨反。不能留此，将复西行也。

	 

	顾金天而叹息兮，吾欲往乎西嬉。金天氏，西方之帝少皞也。嬉，戏也。前祝融使举麾兮，纚朱鸟以承旗。绳，系也，音山绮反。朱鸟，凤也。《楚辞》曰“凰皇翼其承旗”也。躔建木于广都兮，拓若华而踌躇。躔，次也。拓犹折也。《淮南子》曰：“建木在广都，若木在建木西，末有十日，其华照地。”《山海经》曰，广都之野，后稷葬焉。《楚辞》曰：“折若木以拂日。”踌躇犹俳回也。踌音直流反。躇音直余反。超轩辕于西海兮，跨汪氏之龙鱼；闻此国之千岁兮，曾焉足以娱余？《山海经》曰“轩辕之国，在穷山之际，其下寿者八百岁。龙鱼在其北，一曰虾鱼，有神巫乘此以行九野。一曰鳖鱼，在汪野北，其为鱼也如鲤鱼。白人之国在龙鱼北”也。

	 

	思九土之殊风兮，从蓐收而遂徂。九土，九州也。蓐收，西方神也。徂，往也。欲还中土也。欻神化而蝉蜕兮，朋精粹而为徒。欻，疾貌也，音许勿反。蜕音税。《说文》曰：“蜕，蝉蛇所解皮也。”言去故就新，若蝉之蜕也。朋犹侣也。粹，美也。蹶白门而东驰兮，云台行乎中野。蹶音厥。郑玄注《礼记》云：“蹶，行处之貌也。”《淮南子》曰：“自东北方曰方土之山，曰苍门；东方曰东极之山，曰开明之门；东南方曰波母之山，曰阳门；南方曰南极之山，曰暑门；西南方曰编驹之山，曰白门；西方曰西极之山，曰阊阖之门；西北方曰不周之山，曰幽都之门；北方曰北极之山，曰寒门。凡八极之云，是雨天下，八门之风，是节寒暑。”《尔雅》曰：“台，我也。”野，协韵音神渚反。乱弱水之潺湲兮，逗华阴之湍渚。正绝流曰乱。《山海经》曰：“昆仑之丘，其下有弱水之川环之。”注云：“其水不胜鸟毛。”潺湲，流貌也。逗，止也。华阴，华山之北也。临河，故云“湍渚”。号冯夷俾清津兮，桌龙舟以济予。号，呼也。《圣冢颐墓记》曰：“冯夷者，弘农华阴潼乡堤首里人，服八石，得水仙，为河伯。”《龙鱼河图》曰：“河伯姓吕名公子，夫人姓冯名夷。”俾，使也。清，静也。津，济度处。静之使无波涛也。桌，楫也。《淮南子》曰：“龙舟，鹢首，浮吹以虞。”予，我也。会帝轩之未归兮，怅相佯而延伫。帝轩，黄帝也。铸鼎于湖，在今湖城县，与河、华相近。未归谓黄帝得仙升天，神灵未归。相佯犹俳回也。呬河林之蓁蓁兮，伟《关睢》之戒女。呬音许吏反。《尔雅》曰：“呬，息也。”蓁蓁，茂盛貌。《山海经》云：“北望河林，其状如茜。”伟，美也。《诗国风》曰：“关关雎鸠，在河之洲。窈窕淑女，君子好仇。”衡睹河洲而思之也。黄灵詹而访命兮，摎天道其焉如。黄灵，黄帝神也。《尔雅》曰：“詹，至也。访，谋也。摎，求也。”曰近信而远疑兮，六籍阙而不书。曰，黄帝答言也。六籍，《六经》也。神逵昧其难覆兮，畴克谟而从诸？逵，道也。《尔雅》曰：“覆，审也。畴，谁也。谟，谋也。”牛哀病而成虎兮，虽逢昆其必噬。昆，兄也。淮南子曰：“昔公牛哀病七日，化而为虎。其兄觇之，虎搏而杀之，不知其兄也。”鳖令殪而尸亡兮，取蜀禅而引世。鳖令，蜀王名也。令音灵。殪，死也。禅，传位也。引，长也。扬雄《蜀王本纪》曰“荆人鳖令死，其尸流亡，随江水上至成都，见蜀王杜宇，杜宇立以为相。杜宇号望帝，自以德不如鳖令，以其国禅之，号开明帝。下至五代，有开明尚，始去帝号，复称王”也。死生错而不齐兮，虽司命其不晰。错，交错也。司命，天神也。《春秋佐助期》曰：“司命，神，名为灭党，长八尺，小鼻，望羊，多髭，臞瘦，通于命运期度。”晰，明也，协韵音之逝反。窦号行于代路兮，后膺祚而繁庑。窦谓孝文窦皇后也。繁庑，茂盛也。吕太后时，出宫人以赐诸王，窦姬家在清河，愿如赵近家，遗宦者吏，必置我赵伍中。宦者忘之，误置代伍中，姬涕泣不欲往，相强乃行。至代，代王独幸窦姬，生景帝，后立为皇后。景帝生十四子，后至光武中兴也。王肆侈于汉庭兮，卒衔恤而绝绪。王谓孝平王皇后，莽之女也。《前书》聘以黄金二万斤，遣刘歆奉乘舆法驾，迎后于第。及莽篡位，后常称疾不朝，会莽诛，后自投火中而死。恤，忧也。《诗·小雅》曰：“出则衔恤。”绝绪言无后也。尉尨眉而郎潜兮，逮三叶而遘武。尉谓都尉颜驷也。尨，苍杂色也。遘，遇也。《汉武故事》曰：“上至郎署，见一老郎，鬓眉皓白，问：‘何时为郎？何其老也？’对曰：‘臣姓颜，名驷，以文帝时为郎。文帝好文而臣好武，景帝好老而臣尚少，陛下好少而臣已老，是以三叶不遇也。’上感其言，擢为会稽都尉”也。董弱冠而司衮兮，设王隧而弗处。董贤字圣卿，哀帝时为大司马，年二十二。衮，三公服也。时哀帝令为贤起冢，至尊无以加。及帝崩，王莽杀贤于狱中。《左传》曰，晋侯请隧，曰：“王章也。”《礼记》曰“二十曰弱冠”也。夫吉凶之相仍兮，恒反侧而靡所。穆负天以悦牛兮，竖乱叔而幽主。穆，鲁大夫叔孙豹也，谥曰穆。牛谓竖牛，豹之子也。幽，闭也。大夫称主。《左传》曰，叔孙豹奔齐，宿于庚宗，遇妇人而私焉。至齐，梦天压己，弗胜，顾而见人，号之曰“牛，助余”，乃胜之。及后还鲁，庚宗之妇人献以雉，曰：“余子长矣。”召而见之，则所梦也。遂使为竖，有宠。及穆子遇疾，竖牛欲乱其室，曰：“夫子疾病，不欲见人。”牛不进食，穆子遂饿而死。文断袪而忌伯兮，阉谒贼而宁后。文，晋文公也。袪，袂也。忌，怨也。伯谓伯楚也。谒，告也。贼谓吕甥、冀芮等。宁，安也。后，文公也。初，晋献公使寺人勃鞮伐公于蒲城，公逾垣，勃鞮斩其袪。及公入国，吕甥、冀芮谋作乱，伯楚知之，以告公。公会秦伯于王城，杀吕、郄。伯楚，勃鞮字也。事见《国语》也。通人闇于好恶兮，岂爱惑之能剖？通人谓穆子、文公等。闇于好恶谓初悦竖牛，后以饿死；始怨勃鞮，终能告贼。剖，分也。言通人尚闇于好恶，况爱宠昏惑者岂能分之？嬴擿谶而戒胡兮，备诸外而发内。嬴，秦姓也。擿犹发也。谓始皇发谶，云“亡秦者胡”，乃使蒙恬北筑长城，以为外备，而不知胡亥竟为赵高所杀，秦氏遂亡，是发内。或辇贿而违车兮，孕行产而为对。辇，运也。违，避也。车谓张车子也。有夫妇夜田者，天帝见而矜之，问司命曰：“此可富乎？”司命曰：“命当贫，有张车子财可以借而与之期。曰，车子生，急还之。”田者稍富，及期，夫妇辇其贿以逃。同宿有妇人，夜生子，问名于其父，父曰：“生车闲，名车子。”其家自此之后遂大贫敝。见搜神记。慎醦显于言天兮，占水火而妄谇。《尔雅》曰：“谇，告也。”《左传》曰：“日有食之。梓慎曰：‘将水。’叔孙昭子曰：‘旱也。’后果大旱。”又曰“宋、卫、陈、郑将火，郑大夫裨灶请瓘斝、玉瓒禳火，子产弗予。灶曰：‘不用吾言，郑又将火。’子产曰：‘天道远，人道迩，非尔所及。’遂不与，亦不复火”也。梁叟患夫黎丘兮，丁厥子而事刃，亲所睇而弗识兮，矧幽冥之可信。梁叟，梁国之老人也。丁，当也。睇，视也。矧，况也。吕氏春秋曰：“梁北有黎丘乡，乡有丈人往市，醉而归者，黎丘奇鬼效其子之状而道苦之。丈人醒，谓其子曰：‘吾为而父，我醉，女道苦我，何故？’其子泣曰：‘必奇鬼也。’丈人明日之市，醉，其真子迎之，丈人拔剑而刺之。”事音侧利反。前书音义曰“江东人以物插地中为事”也。毋绵挛以涬己兮，思百忧以自疢。绵挛犹牵制也。涬音胡鼎反。《衡集》注云：“涬，引也。言勿牵制于俗，引忧于己。”《诗》曰：“无思百忧，秖自重兮。”彼天监之孔明兮，用棐忱而佑仁。监，视也，孔，甚也。棐，辅也。忱，诚也。佑，助也。言天之视人甚明，唯辅诚信而助仁德也。《尚书》曰：“天监厥德。”又曰：“天威棐忱。”汤蠲体以祷祈兮，蒙厖禠以拯人。蠲，洁也。祈，求也。《尔雅》曰：“厖，大也。禠，福也。”《帝王纪》曰：“汤时大旱七年，殷史卜曰：‘当以人祷。’汤曰：‘必以人祷，吾请自当。’遂斋戒，翦发断爪，以己为牲，祷于桑林之社，果大雨。”言蒙天大福以拯救人。《衡集》“祈”字作“祊”。祊，祭也。禠音斯。景三虑以营国兮，荧惑次于它辰。景，宋景公也。三虑谓三善言也。景公有疾，司马子韦曰：“荧惑守心。心，宋之分野。君当祭之，可移于相。”公曰：“相，股肱也。除心腹之疾而置之股肱，可乎？”曰：“可移于民。”公曰：“民所以为国，无民何以为君？”曰：“可移于岁。”公曰：“岁，所以养人也。岁不登，何以畜人乎？”子韦曰：“君善言三，荧惑必退三舍。”见《吕氏春秋》也。魏颗亮以从理兮，鬼亢回以敝秦。魏颗，魏武子之子也。亮，信也。《左传》曰，晋魏颗败秦师于辅氏，获杜回。杜回，秦之力人也。初，魏武子有嬖妾，武子疾，命颗曰：“必嫁是妾。”疾病，则曰：“必以为殉。”及卒，颗嫁之，曰：“疾病则乱，吾从其治也。”辅氏之役，颗见老人结草以亢杜回，踬而颠，故获之。夜梦之曰：“余，而所嫁妇人之父也。尔用先人治命，余是以报也。”咎繇迈而种德兮，德树茂乎英、六。《尚书》曰：“咎繇迈种德。”注云：“迈，行也。种，布也。”英、六，并国名。咎繇能行布道德，子孙茂盛，封于英、六。《帝王纪》：“皋陶卒，葬之于六，禹封其少子于六，以奉其祀。”六故城在今寿州安丰县南也。⑽桑末寄夫根生兮，卉既雕而已毓。根生谓寄生也。言百草至寒皆雕落，唯寄生独荣于桑之末。《本草经》：“桑上寄生，一名寄屑，一名寓木，一名宛童。”以喻咎繇封于英、六，余国先灭，英、六独存也。有无言而不仇兮，又何往而不复？言咎繇布德行仁，庆流后裔，《诗》曰：“无言不仇。”《易》曰：“无往不复”也。盍远迹以飞声兮，孰谓时之可蓄？盍，何不也。蓄犹待。言何不远游以飞声誉，谁谓时之可待？言易逝也。

	 

	仰矫首以遥望兮，魂｛忄敞｝惘而无畴。｛忄敞｝惘犹敞恍也。逼区中之隘陋兮，将北度而宣游。逼，迫也。宣，遍也。行积冰之硙硙兮，清泉冱而不流。《淮南子》曰：“北方之极，自九泽穷大海之极，有冻寒积冰雪雹群冰之野。”硙音牛哀反。《世本》云：“公输作石硙。”《说文》曰：“皑皑，霜雪之貌也。”盖古字“硙”与“皑”通。冱音胡故反。杜预注《左传》云：“冱，闭也。”寒风凄而永至兮，拂穹岫之骚骚。玄武缩于壳中兮，螣蛇蜿而自纠。玄武谓龟、蛇也。《曲礼》曰：“前朱爵而后玄武。”壳，龟甲也。《尔雅》曰：“螣，螣蛇。”蜿，屈也。纠，缠结也。骚骚，协韵音修。纠音古由反。鱼矜鳞而并凌兮，鸟登木而失条。矜，竦也。并犹聚也。凌，冰也，音力澄反。失条言寒也。坐太阴之屏室兮，慨含欷而增愁。太阴，北方极阴之地也。楚词曰：“选鬼神于太阴。”怨高阳之相寓兮，?颛顼之宅幽。高阳氏，帝颛顼也。山海经曰：“东北海之外，附禺之山，帝颛顼与九嫔葬焉。”相，视也。寓，居也。?，屈也，音乞凤反。宅幽谓居北方幽都之地。尚书曰：“宅朔方曰幽都。”庸织络于四裔兮，斯与彼其何瘳？庸，劳也。织络犹经纬往来也。瘳，愈也。言劳于往来四方，经积冰炎火之地，彼此亦何差也。“织”或作“识”，“络”或作“骆”。望寒门之绝垠兮，纵余譄乎不周。《淮南子》曰：“北极之山，曰寒门。”《楚辞》曰：“踔绝垠乎寒门。”垠音玉巾反。《广雅》曰：“垠，咢也。”绁，马缰也，音思列反。不周，西北方山也。“垠”，或作“限”也。迅飙潚其媵我兮，骛翩飘而不禁。飙，风也。潚，疾也，音肃。媵，送也。翩飘亦疾貌也。禁，协韵音金。趋谽?之洞穴兮，摽通渊之碄碄。谽?，深蝄也。谽音呼含反。?音呼加反。碄音林，亦深貌也。既游四方，又入地下。经重阴乎寂寞兮，愍坟羊之潜深。重阴，地中也。《国语》曰：“鲁季桓子穿井，获土缶，中有虫若羊焉，使问仲尼。仲尼对曰：‘土之怪曰坟羊。’”

	 

	追慌忽于地底兮，轶无形而上浮。慌忽，无形貌也。出右密之闇野兮，不识蹊之所由。右谓西方也。密，山名也。《山海经》曰，西北曰密山。黄帝取密山之玉策，投之钟山之阴。闇，幽隐也。蹊，路也。速烛龙令执炬兮，过钟山而中休。速，召也。烛龙，北方之神也。《山海经》曰：“西北海之外有神，人面蛇身，而赤其眼，及晦视乃明，不食不寝，是烛九阴，是谓烛龙。”炬，可以照明。瞰瑶溪之赤岸兮，吊祖江之见刘。瑶溪，瑶岸也。《山海经》曰：“钟山之东曰瑶岸。”又曰：“钟山，其子曰鼓，其状人面而龙身，是与钦?杀祖江于昆仑之阳。”?音邳。《尔雅》曰：“刘，杀也。”聘王母于银台兮，羞玉芝以疗饥；王母，西王母也。银台，仙人所居也。羞，进也。《本草经》曰：“白芝，一名玉芝。”戴胜慭其既欢兮，又诮余之行迟。《山海经》曰：“昆仑之丘，有人戴胜虎齿，有尾，穴处，名曰西王母。”慭，相传音宜觐反。杜预注《左传》：“慭，发语之音也。”臣贤案张揖《字诂》，慭，笑貌也，听之别体，音许近反，与此义合也。载太华之玉女兮，召洛浦之宓妃。《诗含神雾》曰：“太华之山，上有明星玉女，主持玉浆，服之成仙。”宓妃，洛水神也。咸姣丽以蛊媚兮，增嫮眼而蛾眉。姣，好也，音古巧反。蛊音野，谓妖丽也。嫮音胡故反，好貌也。《楚辞》曰“嫮目宜笑”也。舒妙婧之纤腰兮，扬杂错之袿徽。婧音财性反，谓妍婧也。袿音圭，妇人之上服。尔雅曰：“妇人之徽谓之褵。”郭璞注云：“即今之香缨也。”离朱唇而微笑兮，颜的礰以遗光。的礰，明也。遗光言光彩射人也。献环琨与玙缡兮，申厥好以玄黄。环、琨，并玉佩也。《白虎通》曰“修道无穷即佩环，能本道德即佩琨”也。玄黄谓缯绮也。《尚书》曰：“厥篚玄黄。”言玉女、宓妃等既献环佩，又赠以缯绮也。虽色艳而赂美兮，志浩荡而不嘉。“赂”或作“贻”。浩荡，广大也。言不以玉女及赠遗为美也。《楚辞》曰：“怨灵修之浩荡。”双材悲于不纳兮，并咏诗而清歌。双材谓玉女、宓妃也，即上文所谓“二女感于崇岳”也。歌曰：天地烟熅，百卉含蘤。鸣鹤交颈，雎鸠相和。处子怀春，精魂回移。烟熅，气也。《易·系辞》曰：“天地烟熅。”张揖《字诂》曰：“蘤，古花字也。”处子，处女也。怀，思也。《庄子》曰：“绰约若处子。”《诗》曰：“有女怀春。”如何淑明，忘我实多。淑，善也。《诗》曰：“如何如何，忘我实多。”

	 

	将答赋而不暇兮，爰整驾而亟行。赋谓玉女所歌诗也。亟，疾也，音纪力反。即上所谓“冰折不营”也。瞻昆仑之巍巍兮，临萦河之洋洋。伏灵龟以负坻兮，亘螭龙之飞梁。《山海经》曰：“河出昆仑西北嵎。”萦，曲也。《尔雅》曰：“小沚曰坻。”谓水中高地，以龟负之，可以架桥也。亘犹横度也。《广雅》曰“无角曰螭龙”也。登阆风之曾城兮，构不死而为床。阆风，山名，在昆仑山上。《楚词》曰：“登阆风而绁马。”《淮南子》曰：“昆仑山有曾城九重，高万一千里，上有不死树在其西。”今以不死木为床也。屑瑶繠以为糇兮，｛奭斗｝白水以为浆。瑶，琼也。《楚辞》曰：“屑琼繠以为粻。”糇，粮也。｛奭斗｝音古于反，谓酌也。河图曰：“昆山出五色流水，其白水东南流入中国，名为河”也。抨巫咸以占梦兮，乃贞吉之元符。抨，使也，音普耕反，又补耕反。巫咸，神巫也。《山海经》曰，大荒之中有灵山，巫咸、巫彭、巫谢等十巫。衡既梦木禾，今故令巫咸占之也。元，善也。滋令德于正中兮，含嘉禾以为敷。滋，茂也。《淮南子》曰：“昏张中则务种谷。”《说文》曰：“禾，嘉谷也。至二月始生，八月而孰，得时之中，故谓之禾。”既垂颖而顾本兮，尔要思乎故居。颖，穟也。本，禾本也。言禾既垂穟顾本，人亦当思故居也。《淮南子》曰：“孔子见禾三变，始于粟，生于苗，成于穟，乃叹曰：‘我其首禾乎？’”高诱注云：“禾穟向根，君子不忘本也。”安和静而随时兮，姑纯懿之所庐。姑，且也。懿，美也。庐犹居也。

	 

	戒庶寮以夙会兮，佥恭职而并迓。佥，皆也。迓，迎也。丰隆軯其震霆兮，列缺晔其照夜。丰隆，雷也。軯，声也，音普耕反。震霆，霹雳也。霆音庭。列缺，电也。晔，光也。云师｛云甚｝以交集兮，涷雨沛其洒涂。云师，屏翳也。｛云甚｝，阴儿，音徒感反。《尔雅》曰：“暴雨谓之涷。”沛，雨貌也。涂，协韵音徒故反。楚辞曰：“使涷雨兮洒尘。”轙雕舆而树葩兮，扰应龙以服辂。轙音鱼绮反。《尔雅》曰：“载辔谓之轙。”郭璞注云：“轙，轭上环也，辔所贯也。”雕，以玉饰车也。树，立也。葩，华也，于车上建华盖。扰，驯也。《广雅》曰“有翼曰应龙”也。百神森其备从兮，屯骑罗而星布。《周颂》曰：“怀柔百神。”森，众貌也。屯，聚也。振余袂而就车兮，修剑揭以低昂。修，长也。揭，低昂貌也。冠咢咢其映盖兮，佩綝纚以辉煌。咢音五各反。一作“岌”，并冠高貌也。映盖谓冠与车盖相映也。綝音林，纚音离，盛貌也。辉音胡本反。光貌也。仆夫俨其正策兮，八乘摅而超骧。八乘，八龙也。《楚辞》曰：“驾八龙之蜿蜿。”摅犹腾也。氛旄溶以天旋兮，霓旌飘而飞扬。氛，天气也。旌，羽旌也。溶音勇。王逸注楚辞曰：“溶，广大貌也”。霓，雌虹也。抚軨轵而还睨兮，心灼药其如汤。軨音零。《说文》曰：“车辎闲横木也。”《楚辞》曰：“倚结軨兮太息。”轵音之是反。杜子春注《周礼》云：“轵，两?也。”《说文》云：“车轮小穿也。”还睨，顾瞻也。药音铄，热貌也。言顾瞻乡国而心热也。羡上都之赫戏兮，何迷故而不忘？上都谓天上也。赫戏，盛貌也。衡既遍历四海，方欲游于天上，故云何不忘其故居，而苦迷惑思之。左青雕以揵芝兮，右素威以司钲。青雕，青文龙也。揵，坚也，音巨偃反。芝，盖也。素威，白武也。《礼记》曰：“左青龙而右白武。”《说文》曰“钲，铙也，似铃”也。前长离使拂羽兮，委水衡乎玄冥。长离，即凤也。水衡，官名，主水官也。玄冥，水神也。司马相如《大人赋》曰“前长离而后矞皇”也。属箕伯以函风兮，澄淟涊而为清。箕伯，风师也。函犹含也。澄，清也。淟音它典反。涊音乃典反。《楚辞》曰：“切淟涊之流俗。”王逸注曰：“淟涊，垢浊也。”曳云旗之离离兮，鸣玉鸾之譻譻。鸾，铃也，在镳。譻，声也，音嘤。《楚辞》曰“鸣玉鸾之啾啾”也。涉清霄而升遐兮，浮蔑蒙而上征。霄，云也。蔑蒙，气也。蒙音莫孔反。上征，上于天也。扬雄《甘泉赋》曰：“浮蔑蒙而撇天。”纷翼翼以徐戾兮，焱回回其扬灵。翼翼，飞貌。戾，至也。回回，光貌。楚辞曰：“皇剡剡其扬灵。”王逸注云：“扬其光灵也。”叫帝阍使辟扉兮，觌天皇于琼宫。阍，主门者。天皇，天帝也。扬雄《甘泉赋》曰：“选巫咸兮叫帝阍。”聆广乐之九奏兮，展泄泄以肜肜。《史记》曰，赵简子曰：“我之帝所甚乐，与百神游于钧天，广乐九奏。”《左传》，郑庄公赋“大隧之中，其乐也融融”。姜出，赋“大隧之外，其乐也泄泄”。“肜”与“融”同也。考理乱于律钧兮，意建始而思终。《诗序》曰：“太平之音安以乐，其政和。乱世之音怨以怒，其政乖。”律，十二律也。《乐叶图征》曰：“圣人承天以立均。”宋均注曰：“均长八尺，施弦以调六律也。”建，立也。衡言听九奏之乐，考政化之得失，而思其终始也。惟盘逸之无斁兮，惧乐往而哀来。盘，乐也。逸，纵也。斁，厌也，音亦，又音徒故反，古“度”字也。《庄子》曰：“乐未毕也，哀又继之。”素抚弦而余音兮，大容吟曰念哉。素，素女也。《史记》曰：“太帝使素女鼓五十弦瑟。”大容，黄帝乐师也。念哉，戒逸乐也。既防溢而静志兮，迨我暇以翱翔。溢，满也。迨，及也。翱翔，将远逝也。出紫宫之肃肃兮，集大微之阆阆。紫宫、太微，并星名也。肃肃，清也。阆阆，明大也。命王良掌策驷兮，逾高阁之锵锵。《史记》曰：“天驷旁一星曰王良。”高阁，阁道星也。《史记》曰：“绝汉抵营室曰阁道。”锵锵，高貌也。建罔车之幕幕兮，猎青林之芒芒。罔车，毕星也。幕幕，罔貌。青林，天苑也。弯威弧之拨剌兮，射嶓冢之封狼。弧，星名也。《易》曰：“弧矢之利以威天下。”拨音方割反。剌音力达反。拨剌，张弓貌也。嶓冢，山也。封，大也。狼，星名。《河图》曰：“嶓冢之精，上为狼星。”观壁垒于北落兮，伐河鼓之磅硠。壁，东壁也。《史记》曰，羽林天军西为壁垒，旁大星为北落。牵牛北为河鼓。磅硠，声也。磅音普郎反。硠音郎。乘天潢之泛泛兮，浮云汉之汤汤。《史记》曰，王良旁有八星绝汉曰天潢，云汉曰天河也。倚招摇、摄提以低回戮流兮，察二纪、五纬之绸缪遹皇。招摇、摄提，星名也。戮音居流反，低回戮流回转之貌。二纪，日月也。五纬，五星也。绸缪，相次之貌也。遹皇，行貌也。偃蹇夭矫□以连卷兮，杂沓丛悴飒以方骧。□音孚万反，卷音拳，并翱翔自恣之貌也。｛有彧｝汨飂戾沛以罔象兮，烂漫丽靡□以迭逿。｛有彧｝音一六反，汨音于笔反，飂音辽，沛音普盖反，并疾貌也。□，小也。□音亡小反。逿，徒郎反。凌惊雷之砊磕兮，弄狂电之淫裔。砊磕，雷声也。砊音康。磕音苦盖反。淫裔，电貌也。狂，疾也。逾庬澒于宕冥兮，贯倒景而高厉。庬音亡孔反。澒，胡孔反。孝经援神契曰：“天度蒙澒。”宋均注云：“蒙澒，未分之象也。”《说文》曰：“宕，过也。”冥，幽冥也。贯，穿也。《前书》谷永上书曰：“登遐倒景。”《音义》曰：“在日月之上，日月反从下照，故其景倒也。”厉，陵厉也。廓荡荡其无涯兮，乃今穷乎天外。

	 

	据开阳而俯俯兮，临旧乡之暗蔼。《春秋运斗枢》曰：“北斗第六星为开阳。”俯音俯。暗蔼，远貌也。暗音乌感反。悲离居之劳心兮，情悁悁而思归。《说文》曰：“悁悁，忧也。”音于缘反。《诗·国风》曰“劳心悁悁”也。魂眷眷而屡顾兮，马倚辀而俳回。辀，辕也。虽遨游以偷乐兮，岂愁慕之可怀。偷音通侯反。怀，安也。出阊阖兮降天涂，乘飙忽兮驰虚无。阊阖，天门。云霏霏兮绕余轮，风眇眇兮震余旟。缤联翩兮纷暗暧，倏眩眃兮反常闾。倏，忽也。眩音县，眃音混，疾貌也。常闾，故里。

	 

	收畴昔之逸豫兮，卷淫放之遐心。谓初游于四方天地之闲以自淫放，今改悔也。修初服之娑娑兮，长余佩之参参。《楚辞》曰：“退将复修吾初服。”王逸注曰：“修吾初始清洁之服也。”娑娑，衣貌。参参，长貌。文章焕以粲烂兮，美纷纭以从风。御六蓺之珍驾兮，游道德之平林。以六艺为车而驾之也。以道德为林而游之也。结典籍而为罟兮，欧儒、墨而为禽。罟，网也，音古。儒家，子思、孟轲、孙卿等。墨家谓墨翟、胡非、尹佚等。玩阴阳之变化兮，咏《雅》、《颂》之徽音。嘉曾氏之《归耕》兮，慕历陵之钦崟。《琴操》曰：“归耕者，曾子之所作也。曾子事孔子十余年，晨觉，眷然念二亲年衰，养之不备，于是援琴鼓之曰：‘往而不反者年也，不可得而再事者亲也。歔欷归耕来日！安所耕历山盘乎！’”钦崟，山貌。崟音吟。共夙昔而不贰兮，居终始之所服也；夕惕若厉以省愆兮，惧余身之未来也。共音恭。《易》曰：“君子终日干干，夕惕若，厉。”惕，惧也。厉，病也。来，整也。苟中情之端直兮，莫吾知而不恧。恧，臱也，音女六反。墨无为以凝志兮，与仁义乎消摇。《老子》曰：“上德无为。”不出户而知天下兮，何必历远以劬劳？《老子》曰：“不出户而知天下。”

	 

	系曰：天长地久岁不留，俟河之清祗怀忧。系，系也。《老子》曰：“天长地久。”《左氏传》曰“俟河之清，人寿几何”也。愿得远度以自娱，上下无常穷六区。六区谓四方上下也。超逾腾跃绝世俗，飙?神举逞所欲。天不可阶仙夫希，柏舟悄悄吝不飞。阶，升也。《论语》曰：“夫子之不可及，犹天之不可阶而升。”仙夫，仙人也。《诗·鄁风》曰：“《柏舟》言仁而不遇也。”其诗曰：“泛彼柏舟，亦泛其流。忧心悄悄，愠于群小。静言思之，不能奋飞。”郑玄注云：“舟，载度物者也。今不用，而与众物泛泛然俱流水中，谕仁人不用，而与群小并列。”悄悄，忧貌也。臣不遇于君，犹不忍奋翼而飞去。吝，惜也。衡亦不遇其时，而为宦者所谗，故引以自谕也。松、乔高跱孰能离？结精远游使心携。松，赤松子也。乔，王子乔也。《列仙传》曰：“赤松子，神农时雨师，服水玉，教神农，能入火自烧。至昆仑山上，常止西王母石室，随风上下。王子乔，周灵王太子晋也。好吹笙作凤鸣，游伊洛闲。道士浮丘公接上嵩高山，三十余年。后来于山上，见桓良曰：‘告我家，七月七日待我缑氏山头。’果乘白鹄住山颠，望之不得到，举手谢时人，数日去。”《字林》曰：“跱，踞也。”谓得仙高踞也。离，附也。携，离也。回志朅来从玄諆，朅，去也，音丘列反。“諆”或作“谋”。諆亦谋也，音基，字从“其”。获我所求夫何思！

	 

	永和初，出为河闲相。河闲王名政。时国王骄奢，不遵典宪；又多豪右，共为不轨。衡下车，治威严，整法度，阴知奸党名姓，一时收禽，上下肃然，称为政理。视事三年，上书乞骸骨，征拜尚书。年六十二，永和四年卒。

	 

	著《周官训诂》，崔瑗以为不能有异于诸儒也。又欲继孔子《易》说《彖》、《象》残缺者，竟不能就。所著诗、赋、铭、七言、《灵宪》、《应闲》、《七辩》、《巡诰》、《悬图》凡三十二篇。《衡集》作“玄图”，盖玄与悬通。

	 

	永初中，谒者仆射刘珍、校书郎刘騊駼等著作东观，撰集《汉记》，因定汉家礼仪，上言请衡参论其事，会并卒，而衡常叹息，欲终成之。及为侍中，上疏请得专事东观，收捡遗文，毕力补缀。衡表曰“臣仰干史职，敢徼官守，窃贪成训，自忘顽愚，愿得专于东观，毕力于纪记，竭思于补阙，俾有汉休烈，比久长于天地，并光明于日月，照示万嗣，永永不朽”也。又条上司马迁、班固所叙与典籍不合者十余事。《衡集》其略曰：“《易》称宓戏氏王天下，宓戏氏没，神农氏作，神农氏没，黄帝、尧、舜氏作。史迁独载五帝，不记三皇，今宜并录。”又一事曰：“《帝系》，黄帝产青阳、昌意。《周书》曰：‘乃命少皞清。’清即青阳也，今宜实定之。”又以为王莽本传但应载篡事而已，至于编年月，纪灾祥，宜为元后本纪。又更始居位，人无异望，光武初为其将，然后即真，宜以更始之号建于光武之初。书数上，竟不听。及后之著述，多不详典，时人追恨之。

	 

	论曰：崔瑗之称平子曰“数术穷天地，制作侔造化”。瑗撰平子碑文也。斯致可得而言欤！推其围范两仪，天地无所蕴其灵；《易·系辞》曰：“范围天地之化。”王弼注云：“拟范天地而周备其理也。”谓作《浑天仪》也。运情机物，有生不能参其智。机物谓作候地动仪等。故知思引渊微，人之上术。记曰：“德成而上，蓺成而下。”《礼记》文也。量斯思也，岂夫蓺而已哉？何德之损乎！损，减也。言蓺不减于德，一也。

	 

	赞曰：三才理通，人灵多蔽。三才，天、地、人。言人虽与天地通为三才，而性灵多蔽，罕能知天道也。近推形算，远抽深滞。不有玄虑，孰能昭晰？玄犹深也。晰音制。