溤异字公孙，颍川父城人也。父城，县名，故城在今许州叶县东北。汝州郏城县亦有父城。好读书，通《左氏春秋》、《孙子兵法》。孙子名武，善用兵，吴王阖庐之将也，作《兵法》十三篇。见史记。

	 

	汉兵起，异以郡掾监五县，与父城长苗萌共城守，为王莽拒汉。光武略地颍川，攻父城不下，屯兵巾车乡。巾车，乡名也，在父城界。异闲出行属县，闲出犹微行。行音下孟反。为汉兵所执。时异从兄孝及同郡丁綝、吕晏，《东观记》曰：“綝字幼春，定陵人也。伉健有武略。”綝音丑心反。并从光武，因共荐异，得召见。异曰：“异一夫之用，不足为强弱。有老母在城中，愿归据五城，以效功报德。”光武曰“善”。异归，谓苗萌曰：“今诸将皆壮士屈起，多暴横，独有刘将军所到不虏掠。观其言语举止，非庸人也，可以归身。”苗萌曰：“死生同命，敬从子计。”光武南还宛，更始诸将攻父城者前后十余辈，异坚守不下；及光武为司隶校尉，道经父城，异等即开门奉牛酒迎。光武署异为主簿，苗萌为从事。异因荐邑子铫期、音姚。叔寿、段建、左隆等，《东观记》及续汉书，“段”并作“殷”字。光武皆以为掾史，从至洛阳。

	 

	更始数欲遣光武徇河北，诸将皆以为不可。是时左丞相曹竟子诩为尚书，竟字子期，山阳人也，后死于赤眉之难。见《前书》。诩音虚羽反。父子用事，异劝光武厚结纳之。及度河北，诩有力焉。

	 

	自伯升之败，光武不敢显其悲戚，每独居，辄不御酒肉，枕席有涕泣处。异独叩头宽譬哀情。光武止之曰：“卿勿妄言。”异复因闲进说曰：“天下同苦王氏，思汉久矣。今更始诸将从横暴虐，从音子用反。横音胡孟反。所至虏掠，百姓失望，无所依戴。今公专命方面，施行恩德。夫有桀纣之乱，乃见汤武之功；人久饥渴，易为充饱。犹言凋残之后，易流德泽。宜急分遣官属，徇行郡县，理冤结，布惠泽。”光武纳之。至邯郸，遣异与铫期乘传抚循属县，录囚徒，存鳏寡，亡命自诣者除其罪，阴条二千石长吏同心及不附者上之。

	 

	及王郎起，光武自蓟东南驰，晨夜草舍，舍，止息也。至饶阳无蒌亭。无蒌，亭名，在今饶阳县东北。蒌音力于反。时天寒烈，众皆饥疲，异上豆粥。明旦，光武谓诸将曰：“昨得公孙豆粥，饥寒俱解。”及至南宫，南宫，县名，属信都国，今冀州县也。遇大风雨，光武引车入道傍空舍，异抱薪，邓禹热火，热音而悦反。光武对醦燎衣。燎，炙也。异复进麦饭菟肩，因复度呼沱河至信都，光武纪云，度呼沱河，至下博城西，见白衣老父，曰“信都去此八十里耳”，是自北而南。此传先言至南宫，后言度呼沱河，南宫在呼沱河南百有余里，又似自南而北。纪传两文全相乖背。迹其地理，纪是传非。诸家之书并然，亦未详其故。使异别收河闲兵。还，拜偏将军。从破王郎，封应侯。应，国名，周武王子所封也。杜预注春秋曰：“应国在襄城成父县西南。”

	 

	异为人谦退不伐，行与诸将相逢，辄引车避道。《东观记》、续汉书云“异来吏士，非交战受敌，常行诸营之后，相逢引车避之，由是无争道变斗者”也。进止皆有表识，言其进退有常处也。军中号为整齐。每所止舍，诸将并坐论功，异常独屏树下，军中号曰“大树将军”。及破邯郸，乃更部分诸将，各有配隶。隶，属也。《袁山松书》曰：“先时诸将同营，吏卒多犯法。”军士皆言愿属大树将军，光武以此多之。多，重也。别击破铁胫于北平，北平，县名，属中山国，故城在今易州永乐县也。又降匈奴于林闟顿王，匈奴王号。《山阳公载记》“顿”字作“碓”。《前书》音义闟音蹋，顿音碓。因从平河北。

	 

	时更始遣舞阴王李轶、廪丘王田立、大司马朱鲔、白虎公陈侨《东观记》“侨”字作“矫”。将兵号三十万，与河南太守武勃共守洛阳。光武将北徇燕、赵，以魏郡、河内独不逢兵，而城邑完，仓廪实，乃拜寇恂为河内太守，异为孟津将军，孟，地名，古今以为津。统二郡军河上，与恂合埶，以拒朱鲔等。

	 

	异乃遗李轶书曰：“愚闻明镜所以照形，往事所以知今。《孔子家语》曰，孔子观周明堂四门之墉，有尧、舜、桀、纣之象，谓从者曰：“明镜所以察形，古事所以知今。”昔微子去殷而入周，项伯畔楚而归汉，史记曰，微子名启，纣之庶兄。周武王伐纣，微子乃持祭器，肉袒面缚，造于军门。武王乃释其缚，复其位。项伯名缠，项籍之季父，素善张良，高祖因良与伯结婚。项籍谋害汉王，伯以身翊蔽之。籍诛，乃归汉。周勃迎代王而黜少帝，霍光尊孝宣而废昌邑。少帝，孝惠后宫之子，名弘。惠帝崩，周勃以弘非惠帝之子，乃黜之，迎立代王。昭帝崩，无嗣，霍光乃迎立武帝孙昌邑王贺。贺无道，光废之而立宣帝。彼皆畏天知命，睹存亡之符，见废兴之事，故能成功于一时，垂业于万世也。笱令长安尚可扶助，延期岁月，疏不闲亲，远不逾近，季文岂能居一隅哉？长安谓更始。季文，李轶字。言轶与更始疏远，独居一隅，理难支久，欲其早图去就。今长安坏乱，赤眉临郊，王侯构难，大臣乖离，纲纪已绝，时更始大臣张卬、申屠建、隗嚣等以赤眉入关，谋劫更始归南阳，是大臣乖离也。四方分崩，异姓并起，是故萧王跋涉霜雪，经营河北。方今英俊云集，百姓风靡，虽邠岐慕周，不足以喻。史记曰，古公亶父修后稷之业，积德行义，国人皆戴之。戎翟攻之，不忍战其人，乃与其私属去邠，止于岐下。邠人举国扶老携弱，尽复归古公于岐山之下。季文诚能觉悟成败，亟定大计，论功古人，亟，急也。古人即谓微子、项伯等。转祸为福，在此时矣。如猛将长驱，严兵围城，虽有悔恨，亦无及已。”初，轶与光武首结谋约，加相亲爱，及更始立，反共陷伯升。虽知长安已危，欲降又不自安。乃报异书曰：“轶本与萧王首谋造汉，结死生之约，同荣枯之计。今轶守洛阳，将军镇孟津，俱据机轴，机，弩牙也；轴，车轴也：皆在物之要，故取谕焉。千载一会，思成断金。《易》曰：“二人同心，其利断金。”唯深达萧王，愿进愚策，以佐国安人。”轶自通书之后，不复与异争锋，故异因此得北攻天井关，拔上党两城，天井关在太行山上，解见《章纪》。又南下河南成皋已东十三县，及诸屯聚，皆平之，降者十余万。武勃将万余人攻诸畔者，异引军度河，与勃战于士乡下，续汉书曰，士乡，亭名，属河南郡。大破斩勃，获首五千余级，轶又闭门不救。异见其信效，具以奏闻。光武故宣露轶书，《东观记》曰：“上报异曰：‘轶多诈不信，人不能得其要领，今移其书。’”令朱鲔知之。鲔怒，遂使人刺杀轶。由是城中乖离，多有降者。鲔乃遣讨难将军苏茂将数万人攻温，鲔自将数万人攻平阴以缀异。平阴，县名，属河南郡。缀谓连缀也。异遣校尉护军将兵，与寇恂合击茂，破之。异因度河击鲔，鲔走；异追至洛阳，环城一币而归。

	 

	移檄上状，诸将皆入贺，并劝光武即帝位。光武乃召异诣鄗，问四方动静。异曰：“三王反畔，更始败亡，三王谓张卬为淮阳王，廖湛为穰王，胡殷为随王。更始欲杀卬等，遂勒兵掠东西市，入战于宫中，更始大败。天下无主，宗庙之忧，在于大王。宜从众议，上为社稷，下为百姓。”光武曰：“我昨夜梦乘赤龙上天，觉悟，心中动悸。”异因下席再拜贺曰：“此天命发于精神。《周易·干卦·九五》曰：“飞龙在天，大人造也。”《庄子》曰：“其梦也神交。”故言天命发于精神。心中动悸，大王重慎之性也。”异遂与诸将定议上尊号。

	 

	建武二年春，定封异阳夏侯。夏音贾。引击阳翟贼严终、赵根，破之。诏异归家上冢，使太中大夫赍牛酒，续汉志曰：“太中大夫秩千石，掌顾问论议，属光禄。”令二百里内太守、都尉已下及宗族会焉。

	 

	时赤眉、延岑暴乱三辅，郡县大姓各拥兵众，大司徒邓禹不能定，乃遣异代禹讨之。车驾送至河南，赐以乘舆七尺具剑。具谓以宝玉装饰之。《东观记》作“玉具剑”。来异曰：“三辅遭王莽、更始之乱，重以赤眉、延岑之酷，元元涂炭，无所依诉。今之征伐，非必略地屠城，要在平定安集之耳。诸将非不健斗，然好虏掠。卿本能御吏士，念自修来，无为郡县所苦。”异顿首受命，引而西，所至皆布威信。弘农群盗称将军者十余辈，皆率众降异。《东观记》曰：“黾池霍郎、陕王长、湖浊惠、华阴阳沈等称将军者皆降。”

	 

	异与赤眉遇于华阴，相拒六十余日，战数十合，降其将刘始、王宣等《东观记》“宣”作“重”。五千余人。三年春，遣使者即拜异为征西大将军。会邓禹率车骑将军邓弘等引归，与异相遇，禹、弘要异共攻赤眉。异曰：“异与贼相拒且数十日，虽屡获雄将，余众尚多，可稍以恩信倾诱，难卒用兵破也。上今使诸将屯黾池要其东，而异击其西，一举取之，此万成计也。”禹、弘不从。弘遂大战移日，赤眉阳败，弃辎重走。车皆载土，以豆覆其上，兵士饥，争取之。赤眉引还击弘，弘军溃乱。异与禹合兵救之，赤眉小却。异以士卒饥倦，可且休，禹不听，复战，大为所败，死伤者三千余人。禹得脱归宜阳。异弃马步走上回溪阪，回溪，今俗所谓回坑，在今洛州永宁县东北。其溪长四里，阔二丈，深二丈五尺也。与麾下数人归营。复坚壁，收其散卒，招集诸营保数万人，与贼约期会战。使壮士变服与赤眉同，伏于道侧。旦日，赤眉使万人攻异前部，异裁出兵以救之。裁小出兵，所以示弱也。贼见埶弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破于崤底，降男女八万人。余众尚十余万，东走宜阳降。玺书劳异曰：“赤眉破平，士吏劳苦，始虽垂翅回溪，终能奋翼黾池，以鸟为喻。可谓失之东隅，收之桑榆。《淮南子》曰：“至于衡阳，是谓隅中。”又《前书》谷子云曰：“太白出西方六十日，法当参天；今已过期，尚在桑榆闲。”桑榆谓晚也。方论功赏，以答大勋。”

	 

	时赤眉虽降，众寇犹盛：延岑据蓝田，王歆据下邽，秦武公伐邽戎致之也。陇西有上邽，故此有下也。芳丹据新丰，续汉书“芳”作“茅”。蒋震据霸陵，霸陵，文帝陵，因以为县名，故秦芷阳县。张邯据长安，公孙守据长陵，杨周据谷口，谷口，县名，属左冯翊，故城在今醴泉县东北。吕鲔据陈仓，角闳据汧，骆延据盩厔，任良据鄠，汝章据槐里，各称将军，拥兵多者万余，少者数千人，转相攻击。异且战且行，屯军上林苑中。延岑既破赤眉，自称武安王，拜置牧守，欲据关中，引张邯、任良共攻异。异击破之，斩首千余级，诸营保守附岑者皆来降归异。岑走攻析，析，县名，楚之白羽邑也，即今邓州内乡县。异遣复汉将军邓晔、辅汉将军于匡要击岑，大破之，降其将苏臣等八千余人。岑遂自武关走南阳。时百姓饥饿，人相食，黄金一斤易豆五升。道路断隔，委输不至，军士悉以果实为粮。诏拜南阳赵匡为右扶风，将兵助异，并送缣谷，军中皆称万岁。异兵食渐盛，乃稍诛击豪杰不从令者，褒赏降附有功劳者，悉遣其渠帅诣京师，散其众归本业。威行关中。唯吕鲔、张邯、蒋震遣使降蜀，其余悉平。

	 

	明年，公孙述遣将程焉，将数万人就吕鲔出屯陈仓。异与赵匡迎击，大破之，焉退走汉川。异追战于箕谷，复破之，还击破吕鲔，营保降者甚众。其后蜀复数遣将闲出，异辄摧挫之。贾逵注《国语》曰：“折其锋曰挫。”怀来百姓，申理枉结，出入三岁，上林成都。成都，言归附之多也。史记曰：“一年成邑，三年成都。”

	 

	异自以久在外，不自安，上书思慕阙廷，愿亲帷幄，帝不许。后人有章言异专制关中，斩长安令，威权至重，百姓归心，号为“咸阳王”。帝使以章示异。《东观记》曰：“使者宋嵩西上，因以章示异。”异惶惧，上书谢曰：“臣本诸生，遭遇受命之会，充备行伍，过蒙恩私，位大将，爵通侯，通侯即彻侯，避武帝讳改焉。受任方面，以立微功，谓西方一面专以委之。皆自国家谋虑，愚臣无所能及。臣伏自思惟：以诏来战攻，每辄如意；时以私心断决，未尝不有悔。国家独见之明，久而益远，乃知‘性与天道，不可得而闻也’。《论语》子贡曰：“夫子之文章，可得而闻也。夫子之言性与天道，不可得而闻。”当兵革始起，扰攘之时，豪杰竞逐，逐，争也。迷惑千数。臣以遭遇，托身圣明，在倾危溷肴之中，尚不敢过差，而况天下平定，上尊下卑，而臣爵位所蒙，巍巍不测乎？诚冀以谨来，遂自终始。见所示臣章，战栗怖惧。伏念明主知臣愚性，固敢因缘自陈。”诏报曰：“将军之于国家，义为君臣，恩犹父子。何嫌何疑，而有惧意？”

	 

	六年春，异朝京师。引见，帝谓公卿曰：“是我起兵时主簿也。为吾披荆棘，定关中。”荆棘，榛梗之谓，以喻纷乱。既罢，使中黄门赐以珍宝、衣服、钱帛。诏曰：“仓卒无蒌亭豆粥，呼沱河麦饭，厚意久不报。”异稽首谢曰：“臣闻管仲谓桓公曰：‘愿君无忘射钩，臣无忘槛车。’齐国赖之。史记曰，管仲将兵遮莒道，射桓公中钩。后鲁桎梏管仲而送于齐，齐以为相。说苑曰：“管仲桎梏槛车中，非无愧也，自裁也。”《新序》曰，齐桓公与管仲饮，酒酣，管仲上寿曰：“愿君无忘出奔于莒也，臣亦无忘束缚于鲁也。”此云射钩、槛车，义亦通。臣今亦愿国家无忘河北之难，小臣不敢忘巾车之恩。”谓光武获异于巾车而赦之。后数引宴见，定议图蜀，留十余日，令异妻子随异还西。

	 

	夏，遣诸将上陇，为隗嚣所败，乃诏异军栒邑。未及至，隗嚣乘胜使其将王元、行巡将二万余人下陇，因分遣巡取栒邑。异即驰兵，欲先据之。诸将皆曰：“虏兵盛而新乘胜，不可与争。宜止军便地，徐思方略。”异曰：“虏兵临境，忸忕小利，忸忕犹惯习也，谓惯习前事而复为之。《尔雅》曰：“忸，复也。”郭景纯曰：“谓惯忕复为之也。”忸音尼丑反。忕音逝。遂欲深入。若得栒邑，三辅动摇，是吾忧也。夫‘攻者不足，守者有余’。《孙子兵法》之文。今先据城，以逸待劳，非所以争也。”潜往闭城，偃旗鼓。行巡不知，驰赴之。异乘其不意，卒击鼓建旗而出。巡军惊乱奔走，追搫数十里，大破之。祭遵亦破王元于汧。于是北地诸豪长耿定等，悉畔隗嚣降。异上书言状，不敢自伐。孔安国注《尚书》曰：“自矜曰伐。”诸将或欲分其功，帝患之。乃下玺书曰：“制诏大司马，虎牙、建威、汉忠、捕虏、武威将军：虏兵猥下，三辅惊恐。大司马，吴汉也。虎牙，盖延也。建威，耿弇也。汉忠，王常也。捕虏，马武也。武威，刘尚也。广雅曰：“猥，众也。”栒邑危亡，在于旦夕。北地营保，按兵观望。今偏城获全，虏兵挫折，使耿定之属，复念君臣之义。征西功若丘山，犹自以为不足。孟之反奔而殿，亦何异哉？孟之反，鲁大夫。鲁与齐战，鲁师败，之反殿，是其功也。将入鲁门，乃策其马曰：“吾非敢后，马不进。”是谦而不自伐也。今遣太中大夫赐征西吏士死伤者医药、棺敛，大司马已下亲吊死问疾，以崇谦让。”于是使异进军义渠，并领北地太守事。义渠，县名，属北地郡。

	 

	青山胡率万余人降异。青山在北地参弦?界，青山中水所出也。续汉书曰：“安定属国人，本属国降胡也。居参?青山中，其豪帅号肥头小卿。”异又击卢芳将贾览、匈奴薁鞬日逐王，破之。薁音于六反。上郡、安定皆降，异复领安定太守事。九年春，祭遵卒，诏异守征虏将军，并将其营。及隗嚣死，其将王元、周宗等复立嚣子纯，犹总兵据冀，公孙述遣将赵匡等救之，帝复令异行天水太守事。攻匡等且一年，皆斩之。《东观记》曰：“时赐冯异玺书曰：‘闻吏士精锐，水火不避，购赏之赐，必不令将军负丹青，失断金。’”诸将共攻冀，不能拔，欲且还休兵，异固持不动，常为众军锋。

	 

	明年夏，与诸将攻落门，未拔，落门，聚名，在冀县，有落门山。病发，薨于军，谥曰节侯。

	 

	长子彰嗣。明年，帝思异功，复封彰弟欣为析乡侯。十三年，更封彰东缗侯，食三县。《东观记》曰，东缗，县名，属山阳郡。《左传》曰“齐侯伐宋，围缗”，即此地也。在今兖州金乡县。永平中，徙封平乡侯。《东观记》曰：“永平五年，封平乡侯，食郁林潭中。”彰卒，子普嗣，有罪，国除。《东观记》曰：“坐斗杀游徼，会赦，国除。”

	 

	永初六年，安帝下诏曰：“夫仁不遗亲，义不忘劳，兴灭继绝，善善及子孙，古之典也。《论语》曰：“兴灭国，继绝世。”《公羊传》曰：“善善及子孙，恶恶止其身。”昔我光武受命中兴，恢弘圣绪，横被四表，昭假上下，昭，明也。假，至也。上下，天地。假音格。光耀万世，祉祚流衍，垂于罔极。予末小子，夙夜永思，追惟勋烈，披图案籍，建武元功二十八将，佐命虎臣，谶记有并。盖萧、曹绍封，传继于今；和帝永元三年，诏绍封萧、曹之后，以彰厥功也。况此未远，而或至乏祀，朕甚愍之。其条二十八将无嗣绝世，若犯罪夺国，其子孙应当统后者，分别署状上。将及景风，章叙旧德，显兹遗功焉。”《春秋·考异邮》曰：“夏至四十五日景风至。”宋均注曰“景风至则封有功”也。于是绍封普子晨为平乡侯。明年，二十八将绝国者，皆绍封焉。

	 

	岑彭字君然，南阳棘阳人也。棘音纪力反。王莽时，守本县长。汉兵起，攻拔棘阳，彭将家属奔前队大夫甄阜。阜怒彭不能固守，拘彭母妻，令效功自补。彭将宾客斗甚力。及甄阜死，彭被创，亡归宛，与前队贰严说共城守。前队大夫贰，甄阜之副也。姓严，名说。《东观记》云：“与贰师严尤共城守。”计严尤为大司马，又非贰师，与此不同。汉兵攻之数月，城中粮尽，人相食，彭乃与说举城降。

	 

	诸将欲诛之，大司徒伯升曰：“彭，郡之大吏，执心坚守，是其节也。今举大事，当表义士，不如封之，以劝其后。”更始乃封彭为归德侯，归德，县名，属北地郡。令属伯升。及伯升遇害，彭复为大司马朱鲔校尉，从鲔击王莽杨州牧李圣，杀之，定淮阳城。鲔荐彭为淮阳都尉。更始遣立威王张卬与将军徭伟镇淮阳。《风俗通》曰：“东越王徭，句践之后，其后以徭为姓。”《东观记》“徭”作“淫”。伟反，击走卬。彭引兵攻伟，破之。迁颍川太守。

	 

	会舂陵刘茂起兵，略下颍川，彭不得之官，乃与麾下数百人从河内太守邑人韩歆。会光武徇河内，歆议欲城守，彭止不听。既而光武至怀，歆迫急迎降。光武知其谋，大怒，收歆置鼓下，将斩之。中军将最尊，自执旗鼓。若置营，则立旗以为军门，并设鼓，戮人必于其下。召见彭，彭因进说曰：“今赤眉入关，更始危殆，权臣放纵，矫称诏制，道路阻塞，四方蜂起，群雄竞逐，百姓无所归命。窃闻大王平河北，开王业，此诚皇天祐汉，士人之福也。彭幸蒙司徒公所见全济，未有报德，旋被祸难，永恨于心。今复遭遇，愿出身自效。”光武深接纳之。彭因言韩歆南阳大人，大人谓大家豪右。可以为用。乃贳歆，贳，宽也。以为邓禹军师。

	 

	更始大将军吕植将兵屯淇园，彭说降之，于是拜彭为刺奸大将军，使督察众营，续汉书曰：“时更始尚书令谢躬将六将军屯邺，兵横暴，为百姓所苦。上先遣吴汉往收之，故拜彭为刺奸将军。”授以常所持节，从平河北。光武即位，拜彭廷尉，归德侯如故，行大将军事。续汉书曰：“彭镇河内。冯异先攻洛阳，朱鲔大出军，欲击彭。时天雾，鲔以为彭已去，令其兵皆获黍，彭乃进击，大破之。”与大司马吴汉，大司空王梁，建义大将军祐，右将军万修，执金吾贾复，骁骑将军刘植，扬化将军坚镡，积射将军侯进，偏将军冯异、祭遵、王霸等，围洛阳数月。朱鲔等坚守不肯下。帝以彭尝为鲔校尉，令往说之。鲔在城上，彭在城下，相劳苦欢语如平生。彭因曰：“彭往者得执鞭侍从，蒙荐举拔擢，常思有以报恩。今赤眉已得长安，更始为三王所反，解见上文。皇帝受命，平定燕、赵，尽有幽、冀之地，百姓归心，贤俊云集，亲率大兵，来攻洛阳。天下之事，逝其去矣。公虽婴城固守，将何待乎？”婴，绕也。谓以城自婴绕而守之。鲔曰：“大司徒被害时，鲔与其谋，与音预。又谏更始无遣萧王北伐，诚自知罪深。”彭还，具言于帝。帝曰：“夫建大事者，不忌小怨。鲔今若降，官爵可保，况诛罚乎？河水在此，吾不食言。”指河以为信，言其明白也。彭复往告鲔，鲔从城上下索曰：“必信，可乘此上。”彭趣索欲上。趣，向也。鲔见其诚，即许降。后五日，鲔将轻骑诣彭。顾来诸部将曰：“坚守待我。我若不还，诸君径将大兵上轘辕，归郾王。”《更始传》尹尊为郾王。乃面缚，与彭俱诣河阳。《东观记》曰：“诣行在所河津亭。”帝即解其缚，召见之，复令彭夜送鲔归城。明旦，悉其众出降，拜鲔为平狄将军，封扶沟侯。鲔，淮阳人，后为少府，《前书》曰：“少府，秦官，秩二千石。”续汉书曰：“少府，掌中服御诸物，衣服宝货珍膳之属。”传封累代。

	 

	建武二年，使彭击荆州，下犨、叶等十余城。犨，县名，属南阳郡，故城在今汝州鲁山县东南。叶，今许州叶县也。续汉书曰：“彭南击荆州，至成安、昆阳、犨、叶、舞阳、堵阳、平氏、棘阳、胡阳，处处皆破其屯聚。”是时南方尤乱。南郡人秦丰据黎丘，自称楚黎王，略有十二县；《东观记》曰：“丰，邔县人，少学长安，受律令，归为县吏。更始元年起兵，攻得邔、宜城、鄀、编、临沮、中庐、襄阳、邓、新野、穰、湖阳、蔡阳，兵合万人。”邔音求纪反。董欣起堵乡；许邯起杏；南阳复阳县有杏聚。又更始诸将各拥兵据南阳诸城。帝遣吴汉伐之，汉军所过多侵暴。时破虏将军邓奉谒归新野，怒吴汉掠其乡里，遂反，击破汉军，获其辎重，屯据淯阳，与诸贼合从。秋，彭破杏，降许邯，迁征南大将军。复遣祐、贾复及建威大将军耿弇，汉忠将军王常，武威将军郭守，越骑将军刘宏，偏将军刘嘉、耿植等，与彭并力讨邓奉。先击堵乡，而奉将万余人救董欣。欣、奉皆南阳精兵，彭等攻之，连月不克。三年夏，帝自将南征，至叶，董欣别将将数千人遮道，车骑不可得前。彭奔击，大破之。帝至堵阳，邓奉夜逃归淯阳，续汉书曰：“奉令候伏道旁，见车骑一日不绝，归语奉，奉遂夜遁。”董欣降。彭复与耿弇、贾复及积弩将军傅俊、骑都尉臧宫等从追邓奉于小长安。小长安解见光武纪。帝率诸将亲战，大破之。奉迫急，乃降。帝怜奉旧功臣，且衅起吴汉，欲全宥之。彭与耿弇谏曰：“邓奉背恩反逆，暴师经年，致贾复伤痍，祐见获。陛下既至，不知悔善，而亲在行陈，兵败乃降。若不诛奉，无以惩恶。”于是斩之。奉者，西华侯邓晨之兄子也。

	 

	车驾引还，令彭率傅俊、臧宫、刘宏等三万余人南击秦丰，拔黄邮，黄邮，聚名也，在南阳新野县。丰与其大将蔡宏拒彭等于邓，数月不得进。帝怪以让彭。彭惧，于是夜勒兵马，申令军中，使明旦西击山都。山都，县名，属南阳郡，旧南阳之赤乡，秦以为县，故城在今襄州义清县东北。乃缓所获虏，令得逃亡，归以告丰，丰即悉其军西邀彭。彭乃潜兵度沔水，击其将张杨于阿头山，大破之。沔水源出武都东狼谷中，即汉水之上源也。阿头山在襄阳。从川谷闲伐木开道，直袭黎丘，击破诸屯兵。丰闻大惊，驰归救之。彭与诸将依东山为营，丰与蔡宏夜攻彭，彭豫为之备，出兵逆击之，丰败走，追斩蔡宏。更封彭为舞阴侯。

	 

	秦丰相赵京举宜城降，拜为成汉将军，与彭共围丰于黎丘。时田戎拥众夷陵，《东观记》曰：“田戎，西平人，与同郡人陈义客夷陵，为群盗。更始元年，义、戎将兵陷夷陵，陈义自称黎丘大将军，戎自称埽地大将军。”《襄阳耆旧记》曰：“戎号周成王，义称临江王。”闻秦丰被围，惧大兵方至，欲降。而妻兄辛臣谏戎曰：“今四方豪杰各据郡国，洛阳地如掌耳，续汉书曰：“辛臣为戎作地图，图彭宠、张步、董宪、公孙述等所得郡国，云洛阳所得如掌耳。”不如按甲以观其变。”戎曰：“以秦王之强，犹为征南所围，岂况吾邪？降计决矣。”四年春，戎乃留辛臣守夷陵，自将兵沿江溯沔止黎丘，刻期日当降，而辛臣于后盗戎珍宝，从闲道先降于彭，而以书招戎。戎疑必卖己，遂不敢降，《东观记》曰：“戎至期日，灼龟卜降，兆中拆，遂止不降。”而反与秦丰合。彭出兵攻戎，数月，大破之，其大将伍公诣彭降，戎亡归夷陵。帝幸黎丘劳军，封彭吏士有功者百余人。彭攻秦丰三岁，斩首九万余级，丰余兵裁千人，又城中食且尽。帝以丰转弱，令祐代彭守之，使彭与傅俊南击田戎，大破之，遂拔夷陵，追至秭归。秭归，县名，今归州，解见《和纪》。戎与数十骑亡入蜀，尽获其妻子士众数万人。

	 

	彭以将伐蜀汉，而夹川谷少，水险难漕运，留威虏将军冯骏军江州，江州，县名，今渝州巴县也。《东观记》曰：“长沙中尉冯骏将兵诣彭，玺书拜骏为威虏将军。”都尉田鸿军夷陵，领军李玄军夷道，自引兵还屯津乡，当荆州要会，津乡，县名，所谓江津也。《东观记》曰：“津乡当荆、杨之咽喉。”喻告诸蛮夷，降者奏封其君长。初，彭与交址牧邓让厚善，与让书陈国家威德，《东观记》曰：“让夫人，光烈皇后姊也。”又遣偏将军屈充移檄江南，班行诏命，于是让与江夏太守侯登、武陵太守王堂、长沙相韩福、桂阳太守张隆、零陵太守田翕、苍梧太守杜穆、交址太守锡光等，相率遣使贡献，悉封为列侯。或遣子将兵助彭征伐。续汉书曰：“张隆遣子晔将兵诣彭助征伐，上以晔为率义侯。”不总遣子，故言或。于是江南之珍始流通焉。

	 

	六年冬，征彭诣京师，数召宴见，厚加赏赐。复南还津乡，有诏过家上冢，大长秋以朔望问太夫人起居。大长秋，皇后属官。汉法，列侯之母，方称太夫人也。

	 

	八年，彭引兵从车驾破天水，与吴汉围隗嚣于西城。时公孙述将李育将兵救嚣，守上邽，帝留盖延、耿弇围之，而车驾东归。来彭书曰：“两城若下，便可将兵南击蜀虏。人苦不知足，既平陇，复望蜀。每一发兵，头须为白。”彭遂壅谷水灌西城，城未没丈余，《东观记》曰：“时以缣囊盛土为堤，灌西城，谷水从地中数丈涌出，故城不拔。”续汉书云“以缣盛土为堤”。嚣将行巡、周宗将蜀救兵到，嚣得出还冀。汉军食尽，烧辎重，引兵下陇，延、弇亦相随而退。嚣出兵尾击诸营，彭殿为后拒，尾谓寻其后而击之。凡军在前曰启，在后曰殿。东观记曰“彭东入弘农界，百姓持酒肉迎军，曰‘蒙将军为后拒，全子弟得生还也’”也。故诸将能全师东归。彭还津乡。

	 

	九年，公孙述遣其将任满、田戎、程泛，将数万人乘枋箄下江关，枋箄，以木竹为之，浮于水上。《尔雅》曰：“舫，泭也。”郭景纯曰：“水中｛竹椑｝筏也。”《华阳国志》曰，巴、楚相攻，故置江关，旧在赤甲城，后移在江南岸，对白帝城，故基在今夔州人复县南。“枋”即“舫”字，古通用耳。箄音步佳反。泭音匹俱反。击破冯骏及田鸿、李玄等。遂拔夷道、夷陵，据荆门、虎牙。解在光武纪。横江水起浮桥、斗楼，立攒柱绝水道，结营山上，以拒汉兵。彭数攻之，不利，于是装直进楼船、冒突露桡数千艘。并船名。楼船，船上施楼。桡，小楫也。《方言》曰：“楫谓之桡。”露桡谓露楫在外，人在船中。冒突，取其触冒而唐突也。桡音饶。

	 

	十一年春，彭与吴汉及诛虏将军刘隆、辅威将军臧宫、骁骑将军刘歆，发南阳、武陵、南郡兵，又发桂阳、零陵、长沙委输桌卒，凡六万余人，桌卒，持桌行船也。《东观记》作“濯”。《前书》邓通以濯船为黄头郎。濯音直教反。骑五千匹，皆会荆门。吴汉以三郡桌卒多费粮谷，欲罢之。彭以蜀兵盛，不可遣，上书言状。帝报彭曰：“大司马习用步骑，不晓水战，荆门之事，一由征南公为重而已。”彭乃令军中募攻浮桥，先登者上赏。于是偏将军鲁奇应募而前。时天风狂急，奇船逆流而上，直冲浮桥，而攒柱钩不得去，续汉书曰：“时天东风，其攒柱有反把，钩奇船不得去。”奇等乘埶殊死战，因飞炬焚之，风怒火盛，桥楼崩烧。彭复悉军顺风并进，所向无前。蜀兵大乱，溺死者数千人。斩任满，生获程泛，而田戎亡保江州。彭上刘隆为南郡太守，自率臧宫、刘歆长驱入江关，令军中无得虏掠。所过，百姓皆奉牛酒迎劳。彭见诸耆老，为言大汉哀愍巴蜀久见虏役，故兴师远伐，以讨有罪，为人除害。让不受其牛酒。百姓皆大喜悦，争开门降。诏彭守益州牧，所下郡，辄行太守事。《东观记》曰：“彭若出界，即以太守号付后将军，选官属守州中长吏。”

	 

	彭到江州，以田戎食多，难卒拔，留冯骏守之，自引兵乘利直指垫江，攻破平曲，垫江，县名，属巴郡，今忠州县也。垫音徒协反。平曲，地阙。收其米数十万石。公孙述使其将延岑、吕鲔、王元及其弟恢悉兵拒广汉及资中，资中，县名，属犍为郡，其地在今资州资阳县。又遣将侯丹率二万余人拒黄石。彭乃多张疑兵，使护军杨翕与臧宫拒延岑等，自分兵浮江下还江州，溯都江而上，都江，成都江也。袭击侯丹，大破之。因晨夜倍道兼行二千余里，径拔武阳。武阳，解见光武纪。使精骑驰广都，广都，县名，属蜀郡，故城在今益州成都县东南。去成都数十里，埶若风雨，所至皆奔散。初，述闻汉兵在平曲，故遣大兵逆之。及彭至武阳，绕出延岑军后，蜀地震骇。述大惊，以杖击地曰：“是何神也！”

	 

	彭所营地名彭亡，闻而恶之，欲徙，会日暮，蜀刺客诈为亡奴降，夜刺杀彭。

	 

	彭首破荆门，长驱武阳，持军整齐，秋豪无犯。豪，毛也。秋毛喻细也。高祖曰：“吾入关，秋豪无所取。”邛谷王任贵闻彭威信，数千里遣使迎降。《前书》音义曰：“任贵，越巂夷，杀太守枚根，自立为邛谷王。”会彭已薨，帝尽以任贵所献赐彭妻子，谥曰壮侯。蜀人怜之，为立庙武阳，岁时祠焉。

	 

	子遵嗣，徙封细阳侯。细阳，县名，属汝南郡，故城在今颍川汝阴县西。十三年，帝思彭功，复封遵弟淮为谷阳侯。谷阳，县名，属沛郡。遵永平中为屯骑校尉。遵卒，子伉嗣。伉音口葬反。伉卒，子杞嗣，《东观记》“杞”作“起”。元初中，坐事免。元初三年，坐事失国。建光元年，安帝复封杞细阳侯，顺帝时为光禄勋。

	 

	杞卒，子熙嗣，尚安帝妹涅阳长公主。少为侍中、虎贲中郎将，朝廷多称其能。迁魏郡太守，魏郡，秦时置，故城在今相州安阳县东北。招聘隐逸，与参政事，无为而化。视事二年，舆人歌之曰：“我有枳棘，岑君伐之。枳棘多榛梗，以喻寇盗充斥也。我有蟊贼，岑君遏之。蟊贼，食禾稼虫名，以喻奸吏侵渔也。狗吠不惊，足下生牦。牦，长毛也。犬无追吠，故足下生牦。含哺鼓腹，焉知凶灾？哺，食也。鼓，击也。我喜我生，独丁斯时。丁犹当也。美矣岑君，於戏休兹！”於戏，叹美之词。见《尔雅》。于音乌。戏音许宜反。

	 

	熙卒，子福嗣，为黄门侍郎。

	 

	贾复字君文，南阳冠军人也。少好学，习尚书。事舞阴李生，李生奇之，谓门人曰：“贾君之容貌志气如此，而勤于学，将相之器也。”王莽末，为县掾，迎盐河东，会遇盗贼，等比十余人皆放散其盐，复独完以还县，县中称其信。

	 

	时下江、新市兵起，复亦聚众数百人于羽山，自号将军。更始立，乃将其众归汉中王刘嘉，以为校尉。复见更始政乱，诸将放纵，乃说嘉曰：“臣闻图尧舜之事而不能至者，汤武是也；尧禅舜，舜禅禹，汤乃放桀，武王诛纣，故言不能至者。图汤武之事而不能至者，桓文是也；齐桓公小白，晋文公重耳，春秋之时，周衰，二君霸有海内。图桓文之事而不能至者，六国是也；六国谓韩、赵、魏、燕、齐、楚，分列中夏，各自跨据，又不逮桓文。定六国之规，欲安守之而不能至者，亡六国是也。今汉室中兴，大王以亲戚为藩辅，天下未定而安守所保，所保得无不可保乎？”嘉曰：“卿言大，非吾任也。大司马刘公在河北，必能相施，第持我书往。”施，用也。第，但也。复遂辞嘉，受书北度河，及光武于柏人，因邓禹得召见。光武奇之，禹亦称有将帅节，于是署复破虏将军督盗贼。复马羸，羸，力佳反。光武解左骖以赐之。骖者，服外之马也。《东观记》、续汉书“左”并作“右”。官属以复后来而好陵折等辈，调补鄗尉，光武曰：“贾督有折冲千里之威，方任以职，勿得擅除。”《东观记》曰“时上置两府官属，复与段孝共坐。孝谓复曰：‘卿将军督，我大司马督，不得共坐。’复曰：‘俱刘公吏，有何尊卑?’官属以复不逊，上调官属补长吏，共白欲以复为鄗尉，上署报不许”也。

	 

	光武至信都，以复为偏将军。及拔邯郸，迁都护将军。从击青犊于射犬，大战至日中，贼陈坚不却。光武传召复曰：“吏士皆饥，可且朝饭。”复曰；“先破之，然后食耳。”于是被羽先登，被犹负也，析羽为旌旗，将军所执。先登，先赴敌也。所向皆靡，贼乃败走。诸将咸服其勇。又北与五校战于真定，大破之。复伤创甚。光武大惊曰：“我所以不令贾复别将者，为其轻敌也。果然，失吾名将。闻其妇有孕，生女邪，我子娶之，生男邪，我女嫁之，不令其忧妻子也。”复病寻愈，追及光武于蓟，相见甚欢，大飨士卒，令复居前，击邺贼，破之。

	 

	光武即位，拜为执金吾，封冠军侯。先度河攻朱鲔于洛阳，与白虎公陈侨战，连破降之。建武二年，益封穰、朝阳二县。更始郾王尹尊及诸大将在南方未降者尚多，帝召诸将议兵事，未有言，沉吟久之，乃以檄叩地曰：“郾最强，宛为次，谁当击之？”复率然对曰：“臣请击郾。”帝笑曰：“执金吾击郾，吾复何忧！大司马当击宛。”遂遣复与骑都尉阴识、骁骑将军刘植南度五社津击郾，连破之。月余，尹尊降，尽定其地。引东击更始淮阳太守暴汜，汜降，属县悉定。其秋，南击召陵、新息，平定之。新息，县名，属汝南郡，故城在今豫州新息县西南也。明年春，迁左将军，别击赤眉于新城、渑池闲，连破之。新城，今伊阙县。与帝会宜阳，降赤眉。

	 

	复从征伐，未尝丧败，数与诸将溃围解急，身被十二创。帝以复敢深入，希令远征，而壮其勇节，常自从之，故复少方面之勋。《东观记》曰：“吴汉击蜀未破，上书请复自助，上不遣。”诸将每论功自伐，复未尝有言。帝辄曰：“贾君之功，我自知之。”

	 

	十三年，定封胶东侯，食郁秩、壮武、下密、即墨、梃、观阳，凡六县。六县皆属胶东国。壮武故城在今莱州即墨县西，下密在今青州北海县东北。即墨在今莱州胶水县东南，梃故城在今莱州昌阳县西北，观阳在昌阳县东。梃一音廷。复知帝欲偃干戈，修文德，不欲功臣拥众京师，乃与高密侯邓禹并剽甲兵，敦儒学。广雅曰：“剽，削也。”谓削除甲兵。《东观记》曰：“复阖门养威重，授《易经》，起大义。”帝深然之，遂罢左右将军。复以列侯就第，加位特进。《东观记》曰：“上以天下既定，思念欲完功臣爵土，不令以吏职为过，故皆以列侯就第也。”复为人刚毅方直，多大节。既还私第，阖门养威重。祐等荐复宜为宰相，帝方以吏事责三公，故功臣并不用。是时列侯唯高密、固始、胶东三侯与公卿参议国家大事，恩遇甚厚。高密侯邓禹，固始侯李通。三十一年卒，谥曰刚侯。

	 

	子忠嗣。忠卒，子敏嗣。建初元年，坐诬告母杀人，国除。肃宗更封复小子邯为胶东侯，邯弟宗为即墨侯，各一县。邯卒，子育嗣。育卒，子长嗣。

	 

	宗字武孺，少有操行，多智略。初拜郎中，稍迁，建初中为朔方太守。旧内郡徙人在边者，率多贫弱，为居人所仆役，不得为吏。宗擢用其任职者，与边吏参选，转相监司，以擿发其奸，或以功次补长吏，故各愿尽死。匈奴畏之，不敢入塞。《东观记》曰：“匈奴常犯塞，得生口，问：‘太守为谁?’曰：‘贾武孺。’曰：‘宁贾将军子邪?’曰：‘是。’皆放遣还，是后更不入塞。”征为长水校尉。宗兼通儒术，每宴见，常使与少府丁鸿等论议于前。章和二年卒，朝廷愍惜焉。

	 

	子参嗣。参卒，子建嗣。元初元年，尚和帝女临颍长公主。主兼食颍阴、许，合三县，数万户。时邓太后临朝，光宠最盛，以建为侍中，顺帝时为光禄勋。

	 

	论曰：中兴将帅立功名者众矣，唯岑彭、冯异建方面之号，自函谷以西，方城以南，方城，山名，一名黄城山，在今唐州方城县东北也。两将之功，实为大焉。若冯、贾之不伐，岑公之义信，信谓朱鲔知其诚而降。义谓荆人奉牛酒，让不受。乃足以感三军而怀敌人，故能克成远业，终全其庆也。昔高祖忌柏人之名，违之以全福；征南恶彭亡之地，留之以生灾。柏人，县名也。高祖尝欲宿于柏人。曰：“柏人者，迫于人也。”不宿而去。后竟有贯高之事。岂几虑自有明惑，将期数使之然乎？

	 

	赞曰：阳夏师克，实在和德。胶东盐吏。征南宛贼。奇锋震敌，远图谋国。