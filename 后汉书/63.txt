申屠刚字巨卿，扶风茂陵人也。七世祖嘉，文帝时为丞相。刚质性方直，常慕史鳅、汲黯之为人。《史记》曰，史鳅字子鱼，卫大夫也。《论语》孔子曰：“直哉史鱼，邦有道如矢，邦无道如矢。”《前书》，汲黯字长孺。武帝时为主爵都尉，好直谏，时人谓之“汲直”。仕郡功曹。

	 

	平帝时，王莽专政，朝多猜忌，遂隔绝帝外家冯卫二族，不得交宦，刚常疾之。冯谓冯昭仪，平帝祖母也。卫谓卫姬，平帝母也，号中山太后。王莽专政，冯卫二族皆不得至京师交通仕宦。见《前书》。及举贤良方正，因对策曰：

	 

	臣闻王事失则神祇怨怒，奸邪乱正，故阴阳谬错。此天所以谴告王者，欲令失道之君，旷然觉悟，怀邪之臣，惧然自刻者也。惧，惊也，音纪住反。刻犹责也。今朝廷不考功校德，而虚纳毁誉，数下诏书，张设重法，抑断诽谤，禁割论议，罪之重者，乃至腰斩。伤忠臣之情，挫直士之锐，殆乖建进善之旌，县敢谏之鼓，旌，幡也。《淮南子》曰：“禹县钟鼓磬铎，置鞀，以待四方之士。为幡曰：‘教道寡人以道者击鼓，喻以义者击钟，告以事者振铎，语以忧者击磬，有狱讼者摇鞀。’”《帝王纪》曰：“尧置敢谏之鼓。”辟四门之路，明四目之义也。孔安国注《尚书》曰，开辟四方之门未开者，谓广致众贤也。明四目，谓广视于四方，使下无壅塞也。

	 

	臣闻成王幼少，周公摄政，听言下贤，均权布宠，无旧无新，唯仁是亲，《尚书大传》曰：“武王入殷，周公曰：‘各安其宅，各田其田，无故无新，唯仁之亲。’”动顺天地，举措不失。然近则召公不悦，远则四国流言。《尚书》曰：“召公为保，周公为师，相成王为左右，召公不悦。”言周公既还政成王，宜其自退，今复为相，故不悦也。四国谓管、蔡、商、奄也。成王幼小，周公摄政，四国流言曰：“公将不利于孺子。”夫子母之性，天道至亲。今圣主幼少，始免繦褓，免，离也。平帝即位时年九岁，故云始免繦褓。《前书》音义曰：“繦，落也。褓，被也。”“褓”或作“褓”也。即位以来，至亲分离，外戚杜隔，恩不得通。且汉家之制，虽任英贤，犹援姻戚。亲疏相错，杜塞闲隙，诚所以安宗庙，重社稷也。今冯、卫无罪，久废不录，或处穷僻，不若民庶，诚非慈爱忠孝承上之意。夫为人后者，自有正义，至尊至卑，其埶不嫌，是以人无贤愚，莫不为怨，奸臣贼子，以之为便，不讳之变，诚难其虑。今之保傅，非古之周公。周公至圣，犹尚有累，何况事失其衷，不合天心者哉？昔周公先遣伯禽守封于鲁，以义割恩，宠不加后，伯禽，周公旦之子也。周公相成王，先封伯禽于鲁，令就国守封。后谓伯禽也。周公身既尊宠，不令伯禽复加荣贵，以自挹损也。《东观记》曰：“昔周公豫防祸首，先遣伯禽守封于鲁，离断至亲，以义割恩，使己尊宠，不加其后。”故配天郊祀，三十余世。自伯禽至顷公，为楚考烈王所灭，凡三十四公。鲁以周公大圣之后，故郊祀配天，一如天子之礼。霍光秉政，辅翼少主，修善进士，名为忠直，而尊崇其宗党，摧抑外戚，昭帝时霍光辅政，其子禹及兄孙云、山等皆中郎将、奉车都尉，昆弟诸婿皆奉朝请，给事中，唯昭帝外家赵氏无一在位者。结贵据权，至坚至固，终没之后，受祸灭门。霍光薨后，其子禹，宣帝时为大司马，谋反发觉，禹腰斩，母显及诸女昆弟皆弃市。方今师傅皆以伊、周之位，据贤保之任，以此思化，则功何不至？不思其危，则祸何不到？损益之际，孔父攸叹，《说苑》曰：“孔子读《易》至《损》、《益》，则喟然而叹。子夏问曰：‘夫子何为叹？’孔子曰：‘夫自损者益，自益者缺，吾是以叹之矣。’”持满之戒，老氏所慎。《老子》曰：“持而盈之，不如其已。”已，止也，言执满必倾，不如止也。盖功冠天下者不安，威震人主者不全。今承衰乱之后，继重敝之世，公家屈竭，赋敛重数，苛吏夺其时，贪夫侵其财，百姓困乏，疾疫夭命。盗贼群辈，且以万数，军行众止，窃号自立，兴军而行，拥众而止，无畏惮于危亡也。攻犯京师，燔烧县邑，谓平帝元始三年，阳陵人任横等自称将军，盗武库兵，攻官寺，出囚徒也。至乃讹言积弩入宫，宿卫惊惧。自汉兴以来，诚未有也。国家微弱，奸谋不禁，六极之效，危于累卵。《尚书大传》曰“貌之不恭厥极恶，言之不从厥极忧，视之不明厥极疾，听之不聪厥极贫，心之不睿厥极凶短折，皇极不建厥极弱”也。王者承天顺地，典爵主刑，不敢以天官私其宗，不敢以天罚轻其亲。陛下宜遂圣明之德，昭然觉悟，远述帝王之迹，近遵孝文之业，文帝即位，使将军薄昭迎薄太后于代。刚欲使平帝迎中山太后至京师者也。差五品之属，纳至亲之序，五品，五常之教也。《尚书》舜命契曰：“汝作司徒，敬敷五教。”《左传》史克曰：“舜举八元，使布五教于四方；父义，母慈，兄友，弟恭，子孝。”亟遣使者征中山太后，置之别宫，令时朝见。又召冯卫二族，裁与冗职，冗，散也。使得执戟，亲奉宿卫，以防未然之符，以抑患祸之端。上安社稷，下全保傅，内和亲戚，外绝邪谋。

	 

	书奏，莽令元后下诏曰：“刚所言僻经妄说，违背大义。其罢归田里。”元后，元帝后，王莽之姑也。

	 

	后莽篡位，刚遂避地河西，转入巴蜀，往来二十许年。及隗嚣据陇右，欲背汉而附公孙述。刚说之曰：“愚闻人所归者天所与，人所畔者天所去也。伏念本朝谓光武也。躬圣德，举义兵，龚行天罚，所当必摧，诚天之所福，非人力也。将军本无尺土，孤立一隅，宜推诚奉顺，与朝并力，上应天心，下酬人望，为国立功，可以永年。《今文尚书》曰“立功立事，可以永年”也。嫌疑之事，圣人所绝。以将军之威重，远在千里，动作举措，可不慎与？今玺书数到，委国归信，欲与将军共同吉凶。布衣相与，尚有没身不负然诺之信，况于万乘者哉！《烈士传》曰：“羊角哀、左伯桃二人为死友，欲仕于楚，道阻，遇雨雪不得行，饥寒，自度不俱生。伯桃谓角哀曰：‘俱死之后，骸骨莫收，内手扪心，知不如子。生恐无益而弃子之能，我乐在树中。’角哀听之，伯桃入树中而死。楚平王爱角哀之贤，以上卿礼葬伯桃。角哀梦伯桃曰：‘蒙子之恩而获厚葬，正苦荆将军冢相近。今月十五日，当大战以决胜负。’角哀至期日，陈兵马诣其冢，作三桐人，自杀，下而从之。”此殁身不负然诺之信也。今何畏何利，久疑如是？卒有非常之变，上负忠孝，下愧当世。言从汉何畏，附蜀何利，而久疑不决。夫未至豫言，固常为虚，及其已至，又无所及，是以忠言至谏，希得为用。诚愿反覆愚老之言。”嚣不纳，遂畔从述。

	 

	建武七年，诏书征刚。刚将归，与嚣书曰：“愚闻专己者孤，拒谏者塞，孤塞之政，亡国之风也。虽有明圣之姿，犹屈己从众，故虑无遗策，举无过事。夫圣人不以独见为明，而以万物为心。顺人者昌，逆人者亡，此古今之所共也。将军以布衣为乡里所推，廊庙之计，既不豫定，廊，殿下屋也；庙，太庙也。国事必先谋于廊庙之所也。动军发众，又不深料。今东方政教日睦，百姓平安，而西州发兵，人人怀忧，骚动惶惧，莫敢正言，群众疑惑，人怀顾望。非徒无精锐之心，其患无所不至。夫物穷则变生，事急则计易，其埶然也。夫离道德，逆人情，而能有国有家者，古今未有也。将军素以忠孝显闻，是以士大夫不远千里，慕乐德义。今苟欲决意徼幸，此何如哉？夫天所祐者顺，人所助者信。《易·系词》之言也。如未蒙祐助，令小人受涂地之祸，毁坏终身之德，败乱君臣之节，污伤父子之恩，不从光武，是乱君臣之节也。遣子恂入质而背之，是伤父子之恩也。众贤破胆，可不慎哉！”嚣不纳。刚到，拜侍御史，迁尚书令。

	 

	光武尝欲出游，刚以陇蜀未平，不宜宴安逸豫。谏不见听，遂以头轫乘舆轮，帝遂为止。轫，谓以头枝车轮也。王逸注《楚词》曰：“轫，止轮木也。”

	 

	时内外群官，多帝自选举，加以法理严察，职事过苦，尚书近臣，至乃捶扑牵曳于前，群臣莫敢正言。刚每辄极谏，又数言皇太子宜时就东宫，简任贤保，以成其德，帝并不纳。以数切谏失旨，数年，出为平阴令。复征拜太中大夫，以病去官，卒于家。

	 

	鲍永字君长，上党屯留人也。屯留，今潞州县也。父宣，哀帝时任司隶校尉，为王莽所杀。莽辅政，诛不附己者，故杀宣。永少有志操，习欧阳《尚书》。欧阳生字和伯，千乘人。受《尚书》于伏生。见《前书》。事后母至孝，妻尝于母前叱狗，而永即去之。去音丘吕反。

	 

	初为郡功曹。莽以宣不附己，欲灭其子孙。都尉路平承望风旨，规欲害永。太守苟谏拥护，召以为吏，常置府中。永因子为谏陈兴复汉室，翦灭篡逆之策。谏每戒永曰：“君长几事不密，祸倚人门。”永感其言。及谏卒，自送丧归扶风。路平遂收永弟升。太守赵兴到，闻乃叹曰：“我受汉茅土，王者封五色土为社，封诸侯则各割其方面土与之，焘以黄土，苴以白茅，使归立社也。不能立节，而鲍宣死之，岂可害其子也！”来县出升，复署永功曹。时有矫称侍中止传舍者，兴欲谒之。永疑其诈，谏不听而出，兴遂驾往，永乃拔佩刀截马当匈，乃止。当匈，以韦为之也。后数日，莽诏书果下捕矫称者，永由是知名。举秀才，不应。

	 

	更始二年征，再迁尚书仆射，行大将军事，持节将兵，安集河东、并州、朔部，得自置偏裨，辄行军法。永至河东，因击青犊，大破之，更始封为中阳侯。中阳，县，属西河郡，今汾州孝义县也。永虽为将率，而车服敝素，为道路所识。《东观记》曰：“永好文德，虽行将军，常衣皂襜褕，路称鲍尚书兵马。”俗本或有“为”上加“不”者，误也。

	 

	时赤眉害更始，三辅道绝。光武即位，遣谏议大夫储大伯《风俗通》曰：“储姓，齐大夫储子之后也。”，持节征永诣行在所。永疑不从，乃收系大伯，《东观记》曰“封大伯所持节于晋阳传舍壁中，遣信人驰至长安”也。遣使驰至长安。既知更始已亡，乃发丧，出大伯等，封上将军列侯印绶，悉罢兵，但幅巾与诸将及同心客百余人诣河内。幅巾谓不著冠，但幅巾束首也。帝见永，问曰：“卿众所在？”永离席叩头曰：“臣事更始，不能令全，诚惭以其众幸富贵，故悉罢之。”幸，希也。帝曰：“卿言大！”而意不悦。时攻怀未拔，帝谓永曰：“我攻怀三日而兵不下，关东畏服卿，可且将故人自往城下譬之。”即拜永谏议大夫。至怀，乃说更始河内太守，于是开城而降。帝大喜，《东观记》曰：“永说下怀，上大喜，与永对食。”赐永洛阳商里宅，《东观记》曰：“赐洛阳上商里宅。”陆机《洛阳记》曰：“上商里在洛阳东北，本殷顽人所居，故曰上商里宅也。”固辞不受。

	 

	时董宪裨将屯兵于鲁，侵害百姓，乃拜永为鲁郡太守。永到，击讨，大破之，降者数千人。唯别帅彭丰、虞休、皮常等各千余人，称“将军”，不肯下。顷之，孔子阙里无故荆棘自除，阙里解见《明纪》。从讲堂至于里门。永异之，谓府丞及鲁令曰：“方今危急而阙里自开，斯岂夫子欲令太守行礼，助吾诛无道邪？”乃会人众，修乡射之礼，请丰等共会观视，欲因此禽之。丰等亦欲图永，乃持牛酒劳飨，而潜挟兵器。永觉之，手格杀丰等，禽破党与。帝嘉其略，封为关内侯，迁杨州牧。时南土尚多寇暴，永以吏人痍伤之后，乃缓其衔辔，衔曫，喻法律以控御人也。《说苑》曰：“理国譬若张琴，大弦急则小弦绝矣，故急于其衔曫者，非千里之御也。”示诛强横而镇抚其余，百姓安之。会遭母忧，去官，悉以财产与孤弟子。

	 

	建武十一年，征为司隶校尉。帝叔父赵王良尊戚贵重，永以事劾良大不敬，《东观记》曰“时良从送中郎将来歙丧还，入夏城门中，与五官将车相逢，道迫，良怒，召门候岑尊，叩头马前。永劾奏良曰‘今月二十七日，车驾临故中郎将来歙丧还，车驾过，须臾赵王良从后到，与右中郎将张邯相逢城门中，道迫狭，叱邯旋车，又召候岑尊诘责，使前走数十步。案良诸侯藩臣，蒙恩入侍，宜知尊帝城门候吏六百石，而肆意加怒，令叩头都道，奔走马头前。无藩臣之礼，大不敬’”也。由是朝廷肃然，莫不戒慎。乃辟扶风鲍恢为都官从事，恢亦抗直不避强御。帝常曰：“贵戚且宜敛手，以避二鲍。”其见惮如此。

	 

	永行县到霸陵，路经更始墓，引车入陌，墓在今万年县东北。南北为阡，东西为陌。从事谏止之。永曰：“亲北面事人，宁有过墓不拜！虽以获罪，司隶所不避也。”遂下拜，哭尽哀而去。西至扶风，椎牛上苟谏冢。帝闻之，意不平，问公卿曰：“奉使如此何如？”太中大夫张湛对曰：“仁者行之宗，忠者义之主也。仁不遗旧，忠不忘君，行之高者也。”帝意乃释。

	 

	后大司徒韩歆坐事，建武十五年歆坐直言免也。永固请之不得，以此忤帝意，出为东海相。坐度田事不实，被征，诸郡守多下狱。永至成皋，诏书逆拜为兖州牧，便道之官。《东观记》诏书迎下永曰“尹晨夜冒犯霜露，精神亦已劳矣。以君帷幄近臣，其以永为兖州牧”也。视事三年，病卒。子昱。

	 

	论曰：鲍永守义于故主，斯可以事新主矣。耻以其众受宠，斯可以受大宠矣。若乃言之者虽诚，而闻之未譬，譬犹晓也。岂苟进之悦，易以情纳，持正之忤，难以理求乎？言谄曲则易入，刚直则难进也。诚能释利以循道，居方以从义，方，直也。君子之燍也。

	 

	昱字文泉。少传父学，客授于东平。建武初，太行山中有剧贼，太守戴涉闻昱鲍永子，有智略，乃就谒，请署守高都长。高都，县，属上党郡，故城在今泽州也。昱应之，遂讨击群贼，诛其渠帅，道路开通，由是知名。后为沘阳长，政化仁爱，境内清净。《东观记》曰：“沘阳人赵坚杀人系狱，其父母诣昱，自言年七十余唯有一子，适新娶，今系狱当死，长无种类，涕泣求哀。昱怜其言，令将妻入狱，解械止宿，遂任身有子。”

	 

	荆州刺史表上之，再迁，中元元年，拜司隶校尉。诏昱诣尚书，使封胡降檄。檄，军书也，若今之露布也。光武遣小黄门问昱有所怪不？对曰：“臣闻故事通官文书不著姓，又当司徒露布，《汉官仪》曰“群臣上书，公卿校尉诸将不言姓。凡制书皆玺封，尚书令重封。唯赦赎令司徒印，露布州郡”也。怪使司隶下书而著姓也。”帝报曰：“吾故欲令天下知忠臣之子复为司隶也。”昱在职，奉法守正，有父风，永平五年，坐救火迟，免。

	 

	后拜汝南太守。郡多陂池，岁岁决坏，年费常三千余万。昱乃上作方梁石洫，洫，渠也。以石为之，犹今之水门也。水常饶足，溉田倍多，人以殷富。

	 

	十七年，代王敏为司徒，赐钱帛什器帷帐，除子得为郎。建初元年，大旱，谷贵。肃宗召昱问曰：“旱既大甚，将何以消复灾眚？”对曰：“臣闻圣人理国，三年有成。《论语》孔子曰：“如有用我者，期月而已可也，三年乃有成功。”今陛下始践天位，刑政未著，如有失得，何能致异？但臣前在汝南，典理楚事，永平十三年，楚王英谋反，连坐者在汝南，昱时主劾之也。系者千余人，恐未能尽当其罪。先帝诏言，大狱一起，冤者过半。又诸徙者骨肉离分，孤魂不祀。一人呼嗟，王政为亏。宜一切还诸徙家属，蠲除禁锢，兴灭继绝，死生获所。如此，和气可致。”帝纳其言。《东观记》曰：“时司徒辞讼久者至十数年，比例轻重，非其事类，错杂难知。昱奏定《辞讼》七卷，《决事都目》八卷，以齐同法令，息遏人讼也。”

	 

	四年，代牟融为太尉。六年，薨，年七十余。

	 

	子德，修志节，有名称，累官为南阳太守。时岁多荒灾，唯南阳丰穰，吏人爱悦，号为神父。时郡学久废，德乃修起横舍，横，学也，字又作“黉”。备俎豆黻冕，行礼奏乐。又尊飨国老，宴会诸儒。百姓观者，莫不劝服。在职九年，征拜大司农，卒于官。

	 

	子昂，字叔雅，有孝义节行。初，德被病数年，昂俯伏左右，衣不缓带；及处丧，毁瘠三年，抱负乃行；服阕，遂潜于墓次，不关时务。举孝廉，辟公府，连征不至，卒于家。

	 

	郅恽字君章，汝南西平人也。《潜夫论》曰：“周先姞氏封于燕，河东有郅都，汝南有郅君章。”音与古姞同，而其字异。然《前书音义》郅音之日反。年十二失母，居丧过礼。及长，理《韩诗》、《严氏春秋》，韩，韩婴也。作《诗内外传》。严，严彭祖也。受《公羊》于眭孟，专门教授。见《儒林传》。明天文历数。

	 

	王莽时，寇贼群发，恽乃仰占玄象，叹谓友人曰：“方今镇、岁、荧惑并在汉分翼、轸之域，《尔雅》曰：“中央镇星，东方岁星，南方荧惑。”翼、轸者，南方鹑尾之宿，楚之分野。《演孔图》曰：“卯金刀，名为刘，中国东南出荆州。”故为汉分也。去而复来，汉必再受命，福归有德。如有顺天发策者，必成大功。”时左队大夫逯并素好士，王莽以颍川为左队，郡守为大夫。逯，姓；并，名也。《风俗通》曰：“逯，秦邑也，其大夫氏焉。”逯音录。恽说之曰：“当今上天垂象，智者以昌，愚者以亡。昔伊尹自鬻辅商，立功全人。鬻，自炫卖也。《史记》曰，伊尹欲干汤而无因，乃为有莘氏媵臣，负鼎俎以滋味说汤，乃任以国政也。恽窃不逊，敢希伊尹之踪，应天人之变。明府傥不疑逆，俾成天德。”并奇之，使署为吏。恽不谒，曰：“昔文王拔吕尚于渭滨，高宗礼傅说于岩筑，桓公取管仲于射钩，故能立弘烈，就元勋。未闻师相仲父，而可为吏位也。师，吕望也。相，傅说也。仲父，管仲也。非窥天者不可与图远。君不授骥以重任，骥亦俯首裹足而去耳。”恽以骥自喻，因自称骥。《史记》曰，吴兵入郢，申包胥走秦求救，昼夜驰驱，足肿跖盭，裂裳裹足，鹄立秦庭。盭音戾。遂不受署。

	 

	西至长安，乃上书王莽曰：“臣闻天地重其人，惜其物，故运机衡，垂日月，机衡，北斗也。含元包一，甄陶品类，《前书·志》曰：“太极元气，合三为一。”谓三才未分，包而为一也。甄者，陶人旋转之轮也。言天地造化品物，如陶匠之成才品者也。显表纪世，图录豫设。表，明也；纪，年也。言天豫设图录之书，显明帝王之年代也。汉历久长，孔为赤制，言孔丘作纬，著历运之期，为汉家之制。汉火德尚赤，故云为赤制，即《春秋感精符》云“墨、孔生为赤制”是也。不使愚惑，残人乱时。智者顺以成德，愚者逆以取害，神器有命，不可虚获。上天垂戒，欲悟陛下，令就臣位，转祸为福。上天垂戒，谓镇、岁、荧惑并在汉分也。刘氏享天永命，陛下顺节盛衰，享，受也。永，长也。汉家受天长命，运祚未绝，劝莽当顺其时之盛衰，衰则取之，盛则还之。取之以天，还之以天，可谓知命矣。若不早图，是不免于窃位也。窃，盗也。孔子曰：“臧文仲其窃位者欤?”且尧舜不以天显自与，故禅天下，尧舜盛德，天之所显，犹不自与，以位禅人。言尧之禅舜，舜禅于禹也。陛下何贪非天显以自累也？天为陛下严父，臣为陛下孝子。父教不可废，子谏不可拒，惟陛下留神。”莽大怒，即收系诏狱，劾以大逆。犹以恽据经谶，难即害之，使黄门近臣胁恽，令自告狂病恍忽，不觉所言。恽乃嗔目詈曰：“所陈皆天文圣意，非狂人所能造。”遂系须冬，会赦得出，乃与同郡郑敬南遁苍梧。遁，隐也。苍梧，山名也。《山海经》曰，南方苍梧之丘，苍梧之川，其中有九疑山焉，舜之所葬也。在今永州唐兴县东南。

	 

	建武三年，又至庐江，因遇积弩将军傅俊东徇扬州。俊素闻恽名，乃礼请之，上为将兵长史，授以军政。恽乃誓众曰：“无掩人不备，穷人于厄，不得断人支体，裸人形骸，放淫妇女。”俊军士犹发冢陈尸，掠夺百姓。恽谏俊曰：“昔文王不忍露白骨，解见《顺纪》。武王不以天下易一人之命，《吕氏春秋》曰：“武王伐纣，至鲔水，纣使胶鬲候周，问武王曰：‘何日至?’武王曰：‘将以甲子日至。’胶鬲行，天大雨，日夜不休，武王疾行不辍。军吏谏之。武王曰：‘吾疾行以救胶鬲之死也。’”故能获天地之应，克商如林之旅。天地之应，谓夜雨止、毕陈、白鱼入舟之类。克，胜也。商，殷号也。旅，众也。如林，言众多。《尚书》曰：“武王伐纣，纣率其旅若林，会于牧野。”将军如何不师法文王，而犯逆天地之禁，多伤人害物，虐及枯尸，取罪神明？今不谢天改政，无以全命。愿将军亲率士卒，收伤葬死，哭所残暴，以明非将军本意也。”从之，百姓悦服，所向皆下。

	 

	七年，俊还京师，而上论之。上音时掌反。恽耻以军功取位，遂辞归乡里。县令卑身崇礼，请以为门下掾。恽友人董子张者，父先为乡人所害。《东观记》曰“子张父及叔父为乡里盛氏一时所害”也。及子张病，将终，恽往候之。子张垂殁，视恽，歔欷不能言。恽曰：“吾知子不悲天命，而痛仇不复也。子在，吾忧而不手；子亡，吾手而不忧也。”言子在，吾忧子仇未能报，而不须手自挥锋；子若亡，吾直为子手刃仇人，更不须心怀忧也。子张但目击而已。目击谓孰视之也。《庄子》曰“目击而道存”也。恽即起，将客遮仇人，取其头以示子张。子张见而气绝。恽因而诣县，以状自首。令应之迟，县令不欲其自首诣狱，故应对之缓也。恽曰：“为友报仇，吏之私也。奉法不阿，君之义也。亏君以生，非臣节也。”趋出就狱。令跣而追恽，不及，遂自至狱，令拔刃自向以要恽曰：“子不从我出，敢以死明心。”恽若不去，欲自刺以明心也。恽得此乃出，因病去。

	 

	久之，太守欧阳歙请为功曹。汝南旧俗，十月飨会，百里内县皆赍牛酒到府宴饮。时临飨礼讫，歙教曰：“西部督邮繇延，繇姓，咎繇之后。繇音遥。天资忠贞，禀性公方，摧破奸凶，不严而理。今与众儒共论延功，显之于朝。太守敬嘉厥休，牛酒养德。”主簿读教，户曹引延受赐。恽于下坐愀然前曰：“司正举觥，愀，变色貌。司正，主礼仪者。觥，罚爵也，以角为之。《诗·小雅》曰：“兕觥其觩，旨酒思柔。”觥音古横反。以君之罪，告谢于天。案延资性贪邪，外方内员，言延外示方直而内实柔弱也。孔子曰：“色厉而内荏。”朋党构奸，罔上害人，所在荒乱，怨慝并作。明府以恶为善，股肱以直从曲，此既无君，又复无臣，恽敢再拜奉觥。”歙色惭动，不知所言。门下掾郑敬进曰：“君明臣直，功曹言切，明府德也，可无受觥哉？”歙意少解，曰：“实歙罪也，敬奉觥。”遂受罚也。恽乃免冠谢曰：“昔虞舜辅尧，四罪咸服，《左传》曰：“舜臣尧，乃流四凶族。”《尚书》曰“乃流共工于幽州，放欢兜于崇山，窜三苗于三危，殛鲧于羽山，四罪而天下咸服”也。谗言弗庸，孔任不行，庸，用也。孔，甚也。任，佞也。故能作股肱，帝用有歌。《尚书》曰：“股肱喜哉！元首起哉！”恽不忠，孔任是昭，昭，显也。恽自责不忠，故使甚佞之人昭显也。豺虎从政，豺虎，贪兽，以比繇延也。既陷诽谤，又露所言，露，显也。又对众显言繇延之罪也。罪莫重焉。请收恽、延，以明好恶。”歙曰：“是重吾过也。”重，再也。遂不宴而罢。恽归府，称病，延亦自退。

	 

	郑敬素与恽厚，见其言忤歙，乃相招去，曰：“子廷争繇延，君犹不纳。延今虽去，其埶必还。言歙后必召延也。直心无讳，诚三代之道。三代，夏、殷、周也。《论语》曰：“三代之所以直道而行也。”然道不同者不相为谋，吾不能忍见子有不容君之危，盍去之乎！”恽曰：“孟轲以强其君之所不能为忠，量其君之所不能为贼。孟子对齐宣王曰：“力足以举百钧，而不足以举一羽，明足以察秋毫之末，而不见舆薪，则王许之乎？”曰：“不。”孟子曰：“今恩足以及禽兽，而功不至于百姓者，独何欤？然则一羽之不举，为不用力焉，舆薪之不见，为不用明焉，百姓之不见保，为不用恩焉。故王之不王，弗为也，非不能也。”曰：“不为者与不能者之形何以异？”曰：“挟太山以超北海，语人曰我不能，是诚不能也。为长者折枝，语人曰我不能，是不为也，非不能也”。此强其君之所不能为也。又曰：“恻隐之心，仁之端也；羞恶之心，义之端也；辞让之心，礼之端也；是非之心，智之端也。人之有是四端也，犹其有四体也。有是四端自谓不能者，自贼者也；谓其君不能者，贼其君者也。”恽业已强之矣。障君于朝，障，蔽也。君谓歙也。言歙将以牛酒赏繇延，而恽障蔽不听之。既有其直，而不死职，罪也。延退而恽又去，不可。”敬乃独隐于弋阳山中。弋阳，县，属汝南郡，《前书》云弋阳山在县西北也。居数月，歙果复召延，恽于是乃去，从敬止，渔钓自娱，留数十日。恽志在从政，既乃喟然而叹，谓敬曰：“天生俊士，以为人也。乌兽不可与同群，《论语》孔子之言。子从我为伊吕乎？将为巢许，而父老尧舜乎？”若为巢父、许由，则以尧、舜为父老之人也。敬曰：“吾足矣。初从生步重华于南野，步犹寻也。重华、舜字也。南野，谓苍梧也。谓来归为松子，赤松子也。敬以归乡隐逸，自谓同之。刘向《列仙传》曰“赤松子，神农时雨师，至昆仑山，常止西王母石室，随风上下。炎帝少女追之，得仙俱去”也。今幸得全躯树类，树类谓有胤嗣。还奉坟墓，尽学问道，敬汝南人，今隐弋阳，不离坟墓。虽不从政，施之有政，是亦为政也。《论语》孔子之言也。言隐遁好道，在家孝悌，亦从政之义也。吾年耄矣，安得从子？子勉正性命，勿劳神以害生。”恽于是告别而去。敬字次都，清志高世，光武连征不到。《谢沈书》曰：“敬闲居不修人伦，新迁都尉逼为功曹。厅事前树时有清汁，以为甘露。敬曰：‘明府政未能致甘露，此清木汁耳。’辞病去，隐处精学蛾陂中。阴就、虞延并辟，不行。同郡邓敬因折芰为坐，以荷荐肉，瓠瓢盈酒，言谈弥日，蓬庐荜门，琴书自娱。光武公车征，不行。”案：王莽改新蔡县为新迁也。

	 

	恽遂客居江夏教授，郡举孝廉，为上东城门候。洛阳城东面北头门也。帝尝出猎，车驾夜还，恽拒关不开。帝令从者见面于门闲。恽曰：“火明辽远。”遂不受诏。帝乃回从东中门入。东面中门也。明日，恽上书谏曰：“昔文王不敢槃于游田，以万人惟忧。盘，乐也。《尚书·无逸》曰“文王不敢槃于游田，以万人惟政之共”也。而陛下远猎山林，夜以继昼，其如社稷宗庙何？暴虎冯河，未至之戒，诚小臣所窃忧也。”书奏，赐布百匹，贬东中门候为参封尉。参封，县，属琅邪郡。

	 

	后令恽授皇太子《韩诗》，侍讲殿中。及郭皇后废，建武十七年废。恽乃言于帝曰：“臣闻夫妇之好，父不能得之于子，得犹制御也。司马迁曰：“妃匹之爱，君不能得之臣，父不能得之子。况卑下乎？”况臣能得之于君乎？是臣所不敢言。虽然，愿陛下念其可否之计，无令天下有议社稷而已。”帝曰：“恽善恕己量主，知我必不有所左右而轻天下也。”左右犹向背也。言其齐等。后既废，而太子意不自安，恽乃说太子曰：“久处疑位，上违孝道，下近危殆。昔高宗明君，吉甫贤臣，及有纤介，放逐孝子。《家语》曰：“曾参妻为梨蒸不熟，因出之，终身不娶。其子请焉。曾参曰：‘高宗以后妻杀孝子，尹吉甫以后妻放伯奇，吾上不及高宗，中不比吉甫，知其得免于非乎！’遂不娶。”《春秋》之义，母以子贵。太子宜因左右及诸皇子引愆退身，奉养母氏，以明圣教，不背所生。”太子从之，帝竟听许。

	 

	恽再迁长沙太守。先是长沙有孝子古初，遭父丧未葬，邻人失火，初匍匐柩上，以身捍火，火为之灭。恽甄异之，以为首举。后坐事左转芒长，芒，县，属沛国，故城在今亳州永城县北，一名临睢城。《东观记》曰“坐前长沙太守张禁多受遗送千万，以恽不推劾，故左迁”也。又免归，避地教授，避地谓隐遁也。《东观记》曰：“芒守丞韩龚受大盗丁仲钱，阿拥之，加笞八百，不死，入见恽，称仲健。恽怒，以所杖铁杖捶龚。龚出怨怼，遂杀仲，恽故坐免。”著书八篇。以病卒。子寿。

	 

	寿字伯考，善文章，以廉能称，举孝廉，稍迁冀州刺史。时冀部属郡多封诸王，宾客放纵，类不检节，类犹皆也。寿案察之，无所容贷。乃使部从事专住王国，又徙督邮舍王宫外，近王宫置督邮舍，以察王得失。动静失得，即时骑驿言上奏王罪及劾傅相，于是藩国畏惧，并为遵节。视事三年，冀土肃清。三迁尚书令。朝廷每有疑议，常独进见。肃宗奇其智策，擢为京兆尹。郡多强豪，奸暴不禁。三辅素闻寿在冀州，皆怀震竦，各相检来，莫敢干犯。寿虽威严，而推诚下吏，皆愿效死，莫有欺者。以公事免。

	 

	复征为尚书仆射。是时大将军窦宪以外戚之宠，威倾天下。宪尝使门生赍书诣寿，有所请托，寿即送诏狱。前后上书陈宪骄恣，引王莽以诫国家。是时宪征匈奴，海内供其役费，而宪及其弟笃、景并起第宅，骄奢非法，百姓苦之。寿以府臧空虚，军旅未休，遂因朝会讥刺宪等，厉音正色，辞旨甚切。宪怒，陷寿以买公田诽谤，下吏当诛。侍御史何敞上疏理之曰：“臣闻圣王辟四门，开四聪，延直言之路，下不讳之诏，立敢谏之旗，听歌谣于路，歌谣谓诗也。禹置敢谏之幡，解已见上。《礼记·王制》曰：“命太师陈诗观民风。”郑玄注云：“陈诗谓采其诗而示之。”争臣七人，以自鉴照，孔子曰，天子有争臣七人。考知政理，违失人心，辄改更之，故天人并应，传福无穷。臣伏见尚书仆射郅寿坐于台上，与诸尚书论击匈奴，言议过差，及上书请买公田，遂系狱考劾大不敬。臣愚以为寿机密近臣，匡救为职。若怀默不言，其罪当诛。今寿违众正议，以安宗庙，岂其私邪？又台阁平事，分争可否，虽唐虞之隆，三代之盛，犹谓谔谔以昌，不以诽谤为罪。《史记》赵良谓商君曰：“千人之诺诺，不如一士之谔谔。武王谔谔以昌，殷纣嘿嘿以亡。”请买公田，人情细过，可裁隐忍。寿若被诛，臣恐天下以为国家横罪忠直，贼伤和气，忤逆阴阳。臣所以敢犯严威，不避夷灭，触死瞽言，非为寿也。《论语》曰“侍于君子有三愆，未见颜色而言谓之瞽”也。忠臣尽节，以死为归。臣虽不知寿，度其甘心安之。诚不欲圣朝行诽谤之诛，以伤晏晏之化，郑玄注《尚书考灵·耀》云：“道德纯备谓之塞，宽容覆载谓之晏。”杜塞忠直，垂讥无穷。臣敞谬豫机密，言所不宜，罪名明白，当填牢狱，先寿僵仆，万死有余。”书奏，寿得减死，论徙合浦。今廉州县。未行，自杀，家属得归乡里。

	 

	赞曰：鲍永沉吟，晚乃归正。志达义全，先号后庆。《易》曰“先号啕而后笑”，谓初凶后吉也。申屠对策，郅恽上书。有道虽直，无道不愚。