孔子曰：“夫孝莫大于严父，严父莫大于配天，则周公其人也。”配天谓宗祀文王于明堂，以配上帝。子路曰：“伤哉贫也！生无以养，死无以葬。”子曰：“啜菽饮水，孝也。”事见《礼记》。啜音昌悦反。《广雅》曰：“啜，食也。”夫钟鼓非乐云之本，而器不可去；《论语》孔子曰：“乐云乐云，钟鼓云乎哉？”言乐之所贵者，移风易俗也，非谓钟鼓而已，然而不可去钟鼓。去音丘吕反。三牲非致孝之主，而养不可废。《孝经》曰：“虽日用三牲，犹为不孝。”言孝子者，以和颜悦色为难也，非谓三牲而已，然不可阙甘旨。存器而忘本，乐之遁也；遁，失也。言盛饰钟虡之器而忘移风之本，是失乐之意也。调器以和声，乐之成也。崇养以伤行，孝之累也；不义而崇养，更为亲忧，是孝之累也。修己以致禄，养之大也。故言能大养，则周公之祀，致四海之祭；言以义养，则仲由之菽，甘于东邻之牲。《易》曰“东邻杀牛，不如西邻之禴祭”也。夫患水菽之薄，干禄以求养者，是以耻禄亲也。干，求也。谓不以道求禄，故可耻也。存诚以尽行，孝积而禄厚者，此能以义养也。

	 

	中兴，庐江毛义少节，家贫，以孝行称。南阳人张奉慕其名，往候之。坐定而府檄适至，以义守令，檄，召书也。《东观记》曰：“义为安阳尉，府檄到，当守令”也。义奉檄而入，喜动颜色。奉者，志尚士也，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公车征，遂不至。张奉叹曰：“贤者固不可测。往日之喜，乃为亲屈也。斯盖所谓‘家贫亲老，不择官而仕’者也。”《韩诗外传》曾子曰：“任重道远，不择地而息。家贫亲老，不择官而仕。”建初中，章帝下诏褒宠义，赐谷千斛，常以八月长吏问起居，加赐羊酒。寿终于家。

	 

	安帝时，汝南薛包孟尝，好学笃行，丧母，以至孝闻。及父娶后妻而憎包，分出之，包日夜号泣，不能去，至被欧杖。不得已，庐于舍外，旦入而洒扫，父怒，又逐之。乃庐于里门，昏晨不废。积岁余，父母惭而还之。后行六年服，丧过乎哀。既而弟子求分财异居，包不能止，乃中分其财。奴婢引其老者，曰：“与我共事久，若不能使也。”田庐取其荒顿者，顿犹废也。曰：“吾少时所理，意所恋也。”器物取朽败者，曰：“我素所服食，身口所安也。”弟子数破其产，辄复赈给。建光中，公车特征，至，拜侍中。包性恬虚，称疾不起，以死自乞。有诏赐告归，加礼如毛义。告，请假也。汉制，吏病满三月当免，天下优赐其告，使得带印绶，将官属，归家养病，谓之赐告也。年八十余，以寿终。

	 

	若二子者，推至诚以为行，行信于心而感于人，以成名受禄致礼，斯可谓能以孝养也。若夫江革、刘般数公者之义行，犹斯志也。撰其行事著于篇。自此已上，并略华峤之词也。

	 

	刘平字公子，楚郡彭城人也。本名旷，显宗后改为平。王莽时为郡吏，守灾丘长，灾丘，县，属彭城国。政教大行。其后每属县有剧贼，辄令平守之，所至皆理，由是一郡称其能。

	 

	更始时，天下乱，平弟仲为贼所杀。其后贼复忽然而至，平扶侍其母，奔走逃难。仲遗腹女始一岁，平抱仲女而弃其子。母欲还取之，平不听，曰：“力不能两活，仲不可以绝类。”遂去不顾，与母俱匿野泽中。平朝出求食，逢饿贼，将亨之，平叩头曰：“今旦为老母求菜，老母待旷为命，愿得先归，食母异，还就死。”食音饲。下同。因涕泣。贼见其至诚，哀而遣之。平还，既食母讫，因白曰：“属与贼期，义不可欺。”遂还诣贼。众皆大惊，相谓曰：“常闻烈士，乃今见之。子去矣，吾不忍食子。”于是得全。

	 

	建武初，平狄将军庞萌反于彭城，攻败郡守孙萌。平时复为郡吏，冒白刃伏萌身上，被七创，困顿不知所为，号泣请曰：“愿以身代府君。”贼乃敛兵止，曰：“此义士也，勿杀。”遂解去。萌伤甚气绝，有顷苏，渴求饮。平倾其创血以饮之。后数日萌竟死，平乃裹创，扶送萌丧，至其本县。

	 

	后举孝廉，拜济阴郡丞，太守刘育甚重之，任以郡职，上书荐平。会平遭父丧去官。服阕，拜全椒长，全椒，县，属九江郡也。政有恩惠，百姓怀感，人或增赀就赋，或减年从役。刺史、太守行部，狱无系囚，人自以得所，不知所问，“所”或作“何”。唯班诏书而去。后以病免。

	 

	显宗初，尚书仆射钟离意上书荐平及琅邪王望、东莱王扶曰：“臣窃见琅邪王望、楚国刘旷、东莱王扶，皆年七十，执性恬淡，所居之处，邑里化之，修身行义，应在朝次。臣诚不足知人，窃慕推士进贤之义。”书奏，有诏征平等，特赐办装钱。至皆拜议郎，并数引见。平再迁侍中，永平三年，拜宗正，数荐达名士承宫、郇恁等。恁字君大，见《黄宪传》。恁音人甚反。在位八年，以老病上疏乞骸骨，卒于家。

	 

	王望字慈卿，客授会稽，自议郎迁青州刺史，甚有威名。是时州郡灾旱，百姓穷荒，望行部，道见饥者，裸行草食，五百余人，愍然哀之，因以便宜出所在布粟，给其禀粮，为作褐衣。许慎注《淮南子》曰：“楚人谓袍为短褐。”事毕上言，帝以望不先表请，章示百官，详议其罪。时公卿皆以为望之专命，法有常条。钟离意独曰：“昔华元、子反，楚、宋之良臣，不禀君命，擅平二国，《春秋》之义，以为美谈。《春秋》：“楚子围宋，宋人及楚人平。”《公羊传》曰：“外平不书，此何以书？大其平乎己也。何大其平乎己？庄王围宋，有七日之粮尔，尽此不胜，将去而归尔，于是使司马子反乘堙而窥宋城，宋华元亦乘堙而出见之。子反曰：‘子之国何如？’华元曰：‘惫矣。’曰：‘何如？’曰：‘易子而食之，析骸而炊之。’子反曰：‘诺。吾军有七日之粮尔。尽此不胜，将去而归尔。’揖而去之，反于庄王。庄王怒曰：‘吾使子往视之，子曷为告之！’子反曰：‘以区区之宋，犹有不欺人之臣，可以楚而无乎？是以告之。’王曰：‘诺。’引师而去之。故君子大其平乎己也。”今望怀义忘罪，当仁不让，若绳之以法，忽其本情，将乖圣朝爱育之旨。”帝嘉意议，赦而不罪。

	 

	王扶字子元，掖人也。掖，今莱州县。少修节行，客居琅邪不其县，所止聚落化其德。小于乡曰聚。《广雅》曰：“落，居也。”国相张宗谒请，不应，欲强致之，遂杖策归乡里。连请，固病不起。太傅邓禹辟，不至。后拜议郎，会见，恂恂似不能言。恂恂，恭顺之貌。然性沈正，不可干以非义，当世高之。永平中，临邑侯刘复复，光武兄伯升之孙，北海王兴之子也。著《汉德颂》，盛称扶为名臣云。

	 

	赵孝字长平，沛国蕲人也。蕲音机。父普，王莽时为田禾将军，王莽时置田禾将军，屯田北边。任孝为郎。每告归，常白衣步担。尝从长安还，欲止邮亭。亭长先时闻孝当过，以有长者客，扫洒待之。素闻孝高名，故以为长者客也。“洒”与“洒”通，音所买反。孝既至，不自名，不称名也。长不肯内，因问曰：“闻田禾将军子当从长安来，何时至乎？”孝曰：“寻到矣。”于是遂去。《华峤书》曰：“孝报云三日至矣。”及天下乱，人相食。孝弟礼为饿贼所得，孝闻之，即自缚诣贼，曰：“礼久饿羸瘦，不如孝肥饱。”贼大惊，并放之，谓曰：“可且归，更持米糒来。”孝求不能得，复往报贼，愿就亨。众异之，遂不害。乡党服其义。州郡辟召，进退必以礼。举孝廉，不应。

	 

	永平中，辟太尉府，显宗素闻其行，诏拜谏议大夫，迁侍中，又迁长乐卫尉。复征弟礼为御史中丞。礼亦恭谦行己，类于孝。帝嘉其兄弟笃行，欲宠异之，诏礼十日一就卫尉府，太官送供具，令共相对尽欢。数年，礼卒，帝令孝从官属送丧归葬。后岁余，复以卫尉赐告归，卒于家。孝无子，拜礼两子为郎。

	 

	时汝南有王琳巨尉者，年十余岁丧父母。因遭大乱，百姓奔逃，唯琳兄弟独守冢庐，号泣不绝。弟季，出遇赤眉，将为所哺，哺，食之也。哺音补胡反。琳自缚，请先季死，贼矜而放遣，由是显名乡邑。后辟司徒府，荐士而退。

	 

	琅邪魏谭少闲者，时亦为饥寇所获，等辈数十人皆束缚，以次当亨。贼见谭似谨厚，独令主｛亹－且/焚｝，暮辄执缚。贼有夷长公，夷，姓也。特哀念谭，密解其缚，语曰：“汝曹皆应就食，急从此去。”对曰：“谭为诸君｛亹－且/焚｝，恒得遗余，余人皆茹草莱，不如食我。”长公义之，相晓赦遣，并得俱免。谭永平中为主家令。公主家令也。

	 

	又齐国儿萌子明、儿音五兮反。梁郡车成子威二人，兄弟并见执于赤眉，将食之，萌、成叩头，乞以身代，贼亦哀而两释焉。

	 

	淳于恭字孟孙，北海淳于人也。淳于，县，故城在今密州安丘县东北，故淳于国也。善说《老子》，清静不慕荣名。家有山田果树，人或侵盗，辄助为收采。又见偷刈禾者，恭念其愧，因伏草中，盗去乃起，里落化之。

	 

	王莽末，岁饥兵起，恭兄崇将为盗所亨，恭请代，得俱免。后崇卒，恭养孤幼，教诲学问，有不如法，辄反用杖自棰，以感悟之，儿惭而改过。初遭贼寇，百姓莫事农桑。恭常独力田耕，乡人止之曰：“时方淆乱，死生未分，何空自苦为？”恭曰：“纵我不得，它人何伤。”垦耨不辍。后州郡连召，不应，遂幽居养志，潜于山泽。举动周旋，必由礼度。建武中，郡举孝廉，司空辟，皆不应，客隐琅邪黔陬山，遂数十年。黔陬县之山也。黔陬故城在今密州诸城县东北也。

	 

	建初元年，肃宗下诏美恭素行，告郡赐帛二十匹，遣诣公车，除为议郎。引见极日，访以政事，迁侍中骑都尉，礼待甚优。其所荐名贤，无不征用。进对陈政，皆本道德，帝与之言，未尝不称善。五年，病笃，使者数存问，卒于官。诏书褒叹，赐谷千斛，刻石表闾。除子孝为太子舍人。

	 

	江革字次翁，齐国临淄人也。少失父，独与母居。遭天下乱，盗贼并起，革负母逃难，备经阻险，常采拾以为养。数遇贼，或劫欲将去，革辄涕泣求哀，言有老母，辞气愿款，有足感动人者。愿，谨也。款，诚也。贼以是不忍犯之，或乃指避兵之方，《华峤书》曰“语以避兵道”也。遂得俱全于难。革转客下邳，穷贫裸跣，行佣以供母，便身之物，莫不必给。

	 

	建武末年，与母归乡里。每至岁时，县当案比，案验以比之，犹今貌阅也。革以母老，不欲摇动，自在辕中挽车，不用牛马，由是乡里称之曰“江巨孝”。巨，大也。《华峤书》曰“临淄令杨音高之，设特席，显异巨孝于稠人广众中，亲奉钱以助供养”也。太守尝备礼召，革以母老不应。及母终，至性殆灭，尝寝伏冢庐，服竟，不忍除。郡守遣丞掾释服，因请以为吏。

	 

	永平初，举孝廉为郎，补楚太仆。月余，自劾去。楚王英驰遣官属追之，遂不肯还。复使中傅赠送，辞不受。后数应三公命，辄去。

	 

	建初初，太尉牟融举贤良方正，再迁司空长史。肃宗甚崇礼之，迁五官中郎将。每朝会，帝常使虎贲扶侍，及进拜，恒目礼焉。独视之也。时有疾不会，辄太官送醪膳，恩宠有殊。于是京师贵戚卫尉马廖、侍中窦宪慕其行，各奉书致礼，革无所报受。《华峤书》曰：“终不报书，一无所受。”帝闻而益善之。后上书乞骸骨，转拜谏议大夫。赐告归，因谢病称笃。

	 

	元和中，天子思革至行，制诏齐相曰：“谏议大夫江革，前以病归，今起居何如?夫孝，百行之冠，众善之始也。国家每惟志士，未尝不及革。县以见谷千斛赐‘巨孝’，常以八月长吏存问，致羊酒，以终厥身。《华峤书》曰：“致羊一头，酒二斛。”如有不幸，祠以中牢。”由是“巨孝”之称，行于天下。及卒，诏复赐谷千斛。

	 

	刘般字伯兴，宣帝之玄孙也。宣帝封子嚣于楚，是为孝王。孝王生思王衍，衍生王纡，纡生般。自嚣至般，积累仁义，世有名节，而纡尤慈笃。早失母，同产弟原乡侯平尚幼，纡亲自鞠养，常与共卧起饮食。及成人，未尝离左右。平病卒，纡哭泣欧血，数月亦殁。初，纡袭王封，因值王莽篡位，废为庶人，因家于彭城。

	 

	般数岁而孤，独与母居。王莽败，天下乱，太夫人闻更始即位，太夫人，般之母也。《前书音义》曰：“列侯之妻称夫人，母称太夫人。”乃将般俱奔长安。会更始败，复与般转侧兵革中，西行上陇，遂流至武威。般虽尚少，而笃志修行，讲诵不怠。其母及诸舅，以为身寄绝域，死生未必，“必”或作“分”也。不宜苦精若此，数以晓般，般犹不改其业。

	 

	建武八年，隗嚣败，河西始通，般即将家属东至洛阳，修经学于师门。明年，光武下诏，封般为灾丘侯，奉孝王祀，使就国。后以国属楚王，徙封杼秋侯。杼秋，县，属梁国。杼音是与反。

	 

	十九年，行幸沛，诏问郡中诸侯行能。太守荐言般束修至行，为诸侯师。束修谓谨束修洁也。帝闻而嘉之，乃赐般绶，钱百万，缯二百匹。二十年，复与车驾会沛，因从还洛阳，赐谷什物，留为侍祠侯。

	 

	永平元年，以国属沛，徙封居巢侯，居巢，县，属庐江郡也。复随诸侯就国。数年，杨州刺史观恂荐般在国口无择言，行无怨恶，宜蒙旌显。显宗嘉之。十年，征般行执金吾事，从至南阳，还为朝侯。明年，兼屯骑校尉。时五校官显职闲，而府寺宽敞，舆服光丽，伎巧毕给，故多以宗室肺腑居之。肺腑，天子之亲属也。每行幸郡国，般常将长水胡骑从。

	 

	帝曾欲置常平仓，宣帝时，大司农耿寿昌请令边郡皆筑仓，以谷贱时增其价而籴之以利农，谷贵时减价而粜之，名曰常平仓。公卿议者多以为便。般对以“常平仓外有利民之名，而内实侵刻百姓，豪右因缘为奸，小民不能得其平，置之不便”。帝乃止。是时下令禁民二业，谓农者不得商贾也。又以郡国牛疫，通使区种增耕，《氾胜之书》曰：“上农区田法，区方深各六寸，闲相去七寸，一亩三千七百区，丁男女种十亩，至秋收区三升粟，亩得百斛。中农区田法，方七寸，深六寸，闲相去二尺，一亩千二十七区，丁男女种十亩，秋收粟亩得五十一石。下农区田法，方九寸，深六寸，闲相去三尺，秋收亩得二十八石。旱即以水沃之。”而吏下检结，多失其实，百姓患之。般上言：“郡国以官禁二业，至有田者不得渔捕。今滨江湖郡率少蚕桑，民资渔采以助口实，且以冬春闲月，不妨农事。夫渔猎之利，为田除害，有助谷食，无关二业也。又郡国以牛疫、水旱，垦田多减，故诏来区种，增进顷亩，以为民也。而吏举度田，欲令多前，多于前岁。至于不种之处，亦通为租。可申来刺史、二千石，务令实核，其有增加，皆使与夺田同罪。”帝悉从之。《华峤书》“夺”作“脱”也。

	 

	肃宗即位，以为长乐少府。建初二年，迁宗正。般妻卒，厚加赗赠，及赐冢茔地于显节陵下。般在位数言政事。其收恤九族，行义尤著，时人称之。年六十，建初三年卒。子宪嗣。宪卒，子重嗣。宪兄恺。

	 

	恺字伯豫，以当袭般爵，让与弟宪，遁逃避封。久之，章和中，有司奏请绝恺国，肃宗美其义，特优假之，假，借也。恺犹不出。积十余岁，至永元十年，有司复奏之，侍中贾逵因上书曰：“孔子称‘能以礼让为国，于从政乎何有’。《论语》之文也。何有者，言何难之有也。窃见居巢侯刘般嗣子恺，素行孝友，谦逊洁清，让封弟宪，潜身远迹。有司不原乐善之心，而绳以循常之法，原，本也。绳，政也。惧非长克让之风，成含弘之化。前世扶阳侯韦玄成，玄成字少翁，韦贤薨，让封于兄弘。宣帝高其节，以为河南太守。元帝时为御史大夫，又为丞相。见《前书》也。近有陵阳侯丁鸿、鄳侯邓彪，鸿让国于弟盛，和帝时为司徒。彪让国于弟荆、凤，明帝时为太尉。鄳音盲。并以高行洁身辞爵，未闻贬削，而皆登三事。今恺景仰前修，有伯夷之节，景犹慕也。《诗》云：“景行行止。”前修，前贤也。《楚辞》曰：“蹇吾法夫前修。”宜蒙矜宥，全其先功，以增圣朝尚德之美。”和帝纳之，下诏曰：“故居巢侯刘般嗣子恺，当袭般爵，而称父遗意，致国弟宪，遁亡七年，所守弥笃。盖王法崇善，成人之美。其听宪嗣爵。遭事之宜，后不得以为比。”乃征恺，拜为郎，稍迁侍中。

	 

	恺之入朝，在位者莫不仰其风行。迁步兵校尉。十三年，迁宗正，免。复拜侍中，迁长水校尉。永初元年，代周章为太常。恺性笃古，贵处士，每有征举，必先岩穴。论议引正，辞气高雅。六年，代张敏为司空。元初二年，代夏勤为司徒。

	 

	旧制，公卿、二千石、刺史不得行三年丧，由是内外众职并废丧礼。元初中，邓太后诏长吏以下不为亲行服者，不得典城选举。时有上言牧守宜同此制，诏下公卿，议者以为不便。恺独议曰：“诏书所以为制服之科者，盖崇化厉俗，以弘孝道也。今刺史一州之表，二千石千里之师，《前书》杜钦曰“即以二千石守千里之地，任兵马之重，不宜去郡”也。职在辩章百姓，宣美风俗，尚书曰：“九族既睦，辩章百姓。”郑玄注云：“辩，别也。章，明也。”尤宜尊重典礼，以身先之。而议者不寻其端，至于牧守则云不宜，是犹浊其源而望流清，曲其形而欲景直，不可得也。”《前书》杜钦曰：“今淫僻之化流，而欲黎庶敦朴，犹浊其源而求流清也。”太后从之。

	 

	时征西校尉任尚以奸利被征抵罪。尚曾副大将军邓骘，骘党护之，而太尉马英、司空李郃承望骘旨，不复先请，即独解尚臧锢，恺不肯与议。后尚书案其事，二府并受谴咎，二府即马英、李郃。朝廷以此称之。

	 

	视事五岁，永宁元年，称病上书致仕，有诏优许焉，加赐钱三十万，以千石禄归养，河南尹常以岁八月致羊酒。时安帝始亲政事，朝廷多称恺之德，帝乃遣问起居，厚加赏赐。会马英策罢，尚书陈忠上疏荐恺曰：“臣闻三公上则台阶，下象山岳，《前书音义》曰：“泰阶者，天之三阶也。上阶为天子，中阶为诸侯、公卿、大夫，下阶为士、庶人。”《春秋汉含孳》曰：“三公象五丘。”股肱元首，鼎足居职，《易》曰：“鼎折足，覆公餗。”鼎足，三公之象。协和阴阳，调训五品，五品，五常之教也。三公燮理阴阳，敬敷五教也。考功量才，以序庶僚，遭烈风不迷，遇迅雨不惑，位莫重焉。《尚书》：“纳舜于大麓，烈风雷雨不迷。”《史记》曰“尧使舜入山林川泽，暴风雨，舜行不迷，尧以为圣”也。而今上司缺职，未议其人。臣窃差次诸卿，考合众议，咸称太常朱伥、少府荀迁。臣父宠，前忝司空，伥、迁并为掾属，具知其能。伥能说经书而用心褊狭，迁严毅刚直而薄于艺文。伏见前司徒刘恺，沉重渊懿，道德博备，克让爵土，致祚弱弟，躬浮云之志，兼浩然之气，孔子曰：“不义而富且贵，于我如浮云。”《孟子》曰“我善养浩然之气，而无怨害，则塞乎天地之闲”也。言恺有仲尼、孟轲之德也。频历二司，举动得礼。二司谓为司徒、司空。以疾致仕，侧身里巷，处约思纯，进退有度，百僚景式，景慕以为法式。海内归怀。往者孔光、师丹，近世邓彪、张酺，皆去宰相，复序上司。孔光，成帝时丞相，哀帝时免，后以日食征诣公车，复为丞相。师丹，哀帝时代王莽为大司马，后为大司空。邓彪，明帝时为太尉，章帝元和元年赐策罢，和帝即位，以彪为太傅，录尚书事。张酺，和帝永元五年为太尉，后策免，十六年复为司徒。诚宜简练卓异，以猒众望。”书奏，诏引恺拜太尉。安帝初，清河相叔孙光坐臧抵罪，遂增锢二世，衅及其子。二代谓父子俱禁锢。是时居延都尉范邠复犯臧罪，诏下三公、廷尉议。司徒杨震、司空陈褒、廷尉张皓议依光比。比，类也。以邠类叔孙光，亦锢及子也。比音庇。恺独以为“《春秋》之义，‘善善及子孙，恶恶止其身’，所以进人于善也。《公羊传》曰：“曹公孙会自鄸出奔宋，畔也。曷为不言畔？为公子喜时之后讳也，《春秋》为贤者讳也。何贤乎公子喜时？让国也。君子之善善也长，恶恶也短。恶恶止其身，善善及子孙。贤者子孙，故君子为其讳也。”《尚书》曰：‘上刑挟轻，下刑挟重。’今《尚书·吕刑篇》曰：“上刑适轻下服，下刑适重上服。”谓二罪俱发，原其本情，须有亏减，故言适轻适重。此言“挟轻挟重”，意亦不殊，但与今《尚书》不同耳。如今使臧吏禁锢子孙，以轻从重，惧及善人，《左传》曰：“刑滥则惧及善人。”非先王详刑之意也”。《尚书》周穆王曰：“有邦有土，告汝详刑。”郑玄注云：“详，审察之也。”有诏：“太尉议是。”

	 

	视事三年，以疾乞骸骨，久乃许之，下河南尹礼秩如前。岁余，卒于家。诏使者护丧事，赐东园秘器，钱五十万，布千匹。

	 

	少子茂，字叔盛，亦好礼让，历位出纳，出纳谓尚书，喉舌之官也。出谓受上言宣于下，纳谓听下言传于上。桓帝时为司空。会司隶校尉李膺等抵罪，而南阳太守成瑨、太原太守刘瓆下狱当死，茂与太尉陈蕃、司徒刘矩共上书讼之。帝不悦，有司承旨劾奏三公，茂遂坐免。建宁中，复为太中大夫，卒于官。

	 

	周磐字坚伯，汝南安成人，征士燮之宗也。燮自有传。祖父业，建武初为天水太守。盘少游京师，学《古文尚书》、《洪范五行》、《左氏传》，好礼有行，非典谟不言，诸儒宗之。居贫养母，俭薄不充。尝诵《诗》至《汝坟》之卒章，慨然而叹，《韩诗》曰：“汝坟，辞家也。”其卒章曰：“鲂鱼赪尾，王室如毁，虽则如毁，父母孔迩。”薛君《章句》：“赪，赤也。毁，烈火也。孔，甚也。迩，近也。言鲂鱼劳则尾赤，君子劳苦则颜色变。以王室政教如烈火矣，犹触冒而仕者，以父母甚迫近饥寒之忧，为此禄仕。”乃解韦带，就孝廉之举。以韦皮为带，未仕之服也。求仕则服革带，故解之。贾山上书曰“布衣韦带之士”也。和帝初，拜谒者，除任城长，迁阳夏、重合令，阳夏属淮南郡。重合属勃海郡。频历三城，皆有惠政。后思母，弃官还乡里。及母殁，哀至几于毁灭，服终，遂庐于冢侧。教授门徒常千人。

	 

	公府三辟，皆以有道特征，磐语友人曰：“昔方回、支父啬神养和，不以荣利滑其生术。啬，爱惜也。滑，乱也。《列仙传》曰：“方回，尧时隐人也。尧聘之，练食云母，隐于五柞山。至夏启末，为人所劫，闭之室中，从求道，回化而去。”《高士传》曰：“尧舜各以天下让支父，支父曰：‘予适有劳忧之病，方且疗之，未暇理天下也。’”《庄子》作“支伯”。吾亲以没矣，从物何为？”遂不应。物犹事也。建光元年，年七十三，岁朝会集诸生，讲论终日，岁朝，岁旦。因令其二子曰：“吾日者梦见先师东里先生，与我讲于阴堂之奥。”东南隅谓之奥，阴堂幽暗之室。又入其奥，死之象也。既而长叹：“岂吾齿之尽乎！若命终之日，桐棺足以周身，外椁足以周棺，敛形悬封，濯衣幅巾。敛形谓衣覆其形。悬封谓直下棺，不为埏道也。濯衣，浣衣也，不更新制。幅巾，不加冠也。封音窆。编二尺四寸简，《写尧》典一篇，并刀笔各一，以置棺前，云不忘圣道。”其月望日，无病忽终，学者以为知命焉。

	 

	磐同郡蔡顺，字君仲，亦以至孝称。《汝南先贤传》曰：“蔡顺事母至孝。井桔槔朽，在母生年上，而顺忧，不敢理之。俄而有扶老藤生，绕之，遂坚固焉。”顺少孤，养母。尝出求薪，有客卒至，卒音千讷反。母望顺不还，乃噬其指，噬，啮也。顺即心动，弃薪驰归，跪问其故。母曰：“有急客来，吾噬指以悟汝耳。”母年九十，以寿终。未及得葬，里中灾，火将逼其舍，顺抱伏棺柩，号哭叫天，火遂越烧它室，顺独得免。太守韩崇召为东郃祭酒。母平生畏雷，自亡后，每有雷震，顺辄圜冢泣，曰：“顺在此。”崇闻之，每雷辄为差车马到墓所。后太守鲍众举孝廉，顺不能远离坟墓，遂不就。年八十，终于家。

	 

	赵咨字文楚，东郡燕人也。燕故城，今滑州胙城县也，古南燕之国也。父畅，为博士。咨少孤，有孝行，州郡召举孝廉，并不就。

	 

	延熹元年，大司农陈奇举咨至孝有道，仍迁博士。灵帝初，太傅陈蕃、大将军窦武为宦者所诛，咨乃谢病去。太尉杨赐特辟，使饰巾出入，请与讲议。以幅巾为首饰，不加冠冕。举高第，累迁敦煌太守。以病免还，躬率子孙耕农为养。

	 

	盗尝夜往劫之，咨恐母惊惧，乃先至门迎盗，因请为设食，谢曰：“老母八十，疾病须养，居贫，朝夕无储，乞少置衣粮。”妻子物余，一无所请。盗皆惭叹，跪而辞曰：“所犯无状，干暴贤者。”言毕奔出，咨追以物与之，不及。由此益知名。征拜议郎，辞疾不到，诏书切让，州郡以礼发遣，前后再三，不得已应召。

	 

	复拜东海相。之官，道经荥阳，令敦煌曹皓，咨之故孝廉也，咨为敦煌太守时，荐皓为孝廉。迎路谒候，咨不为留。皓送至亭次，望尘不及，谓主簿曰：“赵君名重，今过界不见，必为天下笑！”即弃印绶，追至东海。谒咨毕，辞归家。其为时人所贵若此。

	 

	咨在官清简，计日受奉，豪党畏其俭节。视事三年，以疾自乞，征拜议郎。抗疾京师，将终，告其故吏朱只、萧建等，使薄敛素棺，籍以黄壤，棺中置土，以籍其尸也。欲令速朽，早归后土，不听子孙改之。乃遗书来子胤曰：“夫含气之伦，有生必终，盖天地之常期，自然之至数。是以通人达士，鉴兹性命，以存亡为晦明，死生为朝夕，故其生也不为娱，亡也不知戚。夫亡者，元气去体，贞魂游散，反素复始，归于无端。元气，天之气也。贞，正也。复，旋也。端，际也。太素、太始，天地之初也。言人既死，正魂游散，反于太素，旋于太始，无复端际者也。既已消仆，还合粪土。土为弃物，岂有性情，而欲制其厚薄，调其燥湿邪？但以生者之情，不忍见形之毁，乃有掩骼埋窆之制。易曰：‘古之葬者，衣以薪，藏之中野，后世圣人易之以棺椁。’《易·系辞》之文也。棺椁之造，自黄帝始。刘向曰：“棺椁之作，自黄帝始。”案：《礼记》曰“殷人棺椁”，盖至殷而加饰。爰自陶唐，逮于虞、夏，犹尚简朴，或瓦或木，及至殷人而有加焉。《礼记》：“有虞氏之瓦棺，夏后氏之｛即/土｝周、殷人棺椁。”古史考曰：“禹作土｛即/土｝以周棺。” ｛即/土｝音即七反。周室因之，制兼二代。复重以墙翣之饰，《礼记》曰：“周人墙置翣。”卢植曰：“墙，载棺车箱也。”《三礼图》曰“翣，以竹为之，高二尺四寸，广三尺，衣以白布，柄长五尺，葬时令人执之于柩车傍”也。表以旌铭之仪，《礼记》曰：“铭，明旌也。以死者为不可别，故以其旗识之。”招复含敛之礼，招复谓昭魂复魄也。含，以玉珠实口也。敛，以衣服敛尸也。《礼记》曰：“凡复，男子称名，妇人称字。”《谷梁传》曰：“贝玉曰含。”《礼记》曰“小敛于户内，大敛于阼”也。殡葬宅兆之期，期谓诸侯五日而殡，五月而葬；大夫三日而殡，三月而葬；士二日而殡，逾月而葬。宅兆，葬之茔域也。棺椁周重之制，《礼记》曰：“天子之棺四重。”郑玄注云：“诸公三重，诸侯再重，大夫一重，士不重。”又曰：“君松椁，大夫柏帜，士杂木椁。”注云“天子五重，诸公四重，诸侯三重，大夫再重，士一重”也。衣衾称袭之数，凡小敛，诸侯、大夫、士皆用复衾，君锦衾，大夫缟衾，士缁衾。又曰，天子袭十二称，诸公九称，诸侯七称，大夫五称，士三称。小敛，尊卑同。十九称。大敛，天子百称，上公九十称，侯伯七十称，大夫五十称，士三十称。衣单复具曰称。其事烦而害实，品物碎而难备。然而秩爵异级，贵贱殊等。自成、康以下，其典稍乖。至于战国，渐至颓陵，战国，当《春秋》时也。颓陵谓颓废陵迟。法度衰毁，上下僭杂。终使晋侯请隧，隧谓掘地为埏道，王之葬礼也。诸侯则悬柩，故请之也。《左传》，晋文公朝于襄王，请隧，不许。秦伯殉葬，《左传》：“秦伯任好卒。”任好，秦缪公名也。以子车氏奄息、仲行、针虎殉葬，国人哀之，为赋《黄鸟》之诗也。陈大夫设参门之木，宋司马造石椁之奢。宋司马，桓魋也。自为石椁，三年不成。孔子曰：“若是其靡也，死不如速朽之愈也。”见《礼记》。爰暨暴秦，违道废德，灭三代之制，兴淫邪之法，国赀糜于三泉，人力单于郦墓，玩好穷于粪土，伎巧费于窀穸。窀，厚也。穸，夜也。厚夜犹长夜也。秦始皇初即位，营葬骊山，役徒七十余万人，下锢三泉，宫观、百官、奇器、珍怪莫不毕备。令匠作弩矢，有所穿近，矢辄射之。以水银为百川江河大海，上具天文。以人鱼为膏烛。事见《史记》。自生民以来，厚终之敝，未有若此者。虽有仲尼重明《周礼》，谓周公制礼之后，仲尼自卫返鲁，又定之也。墨子勉以古道，犹不能御也。御，止也，言犹不能止其奢侈。《墨子》曰：“古者圣人制为葬埋之法，棺三寸足以朽体，衣衾三领足以覆恶。尧葬邛之山，满坎无窆，舜葬纪市，禹葬会稽，皆下不及泉，上无遗臭。三王者，岂财用不足哉！”是以华夏之士，争相陵尚，违礼之本，事礼之末，务礼之华，弃礼之实，单家竭财，以相营赴。废事生而营终亡，替所养而为厚葬，替，废也。岂云圣人制礼之意乎?记曰：‘丧虽有礼，哀为主矣。’又曰：‘丧与其易也宁戚。’今则不然，并棺合椁，以为孝恺，丰赀重襚，以昭恻隐，《谷梁传》曰：“衣衾曰襚。”音遂。吾所不取也。昔舜葬苍梧，二妃不从。二妃，娥皇、女英也。《礼记》曰：“舜葬于苍梧，盖二妃未之从也。”岂有匹配之会，守常之所乎？圣主明王，其犹若斯，况于品庶，礼所不及。古人时同即会，谓吕望为太师，死葬于周，其子封于齐，比五代皆反葬于周，此时同则会也。时乖则别，谓舜葬于苍梧，二妃不从。动静应礼，临事合宜。王孙裸葬，布囊盛尸，入地七尺。既下，从足脱其囊，以身亲土。”遂裸葬。见《前书》。墨夷露骸，墨夷谓为墨子之学者名夷之。欲见孟子。孟子曰：“吾闻墨之治丧，以薄为其道也。盖上世尝有不葬其亲者，其亲死，则举而委之于壑。”见《孟子》。皆达于性理，贵于速变。梁伯鸾父没，卷席而葬，身亡不反其尸。梁伯鸾父护寓于北地而卒，卷席而葬。鸿后出关适吴，及卒，葬于吴要离冢傍。彼数子岂薄至亲之恩，亡忠孝之道邪？况我鄙闇，不德不敏，薄意内昭，志有所慕，薄，微也。上同古人，下不为咎。果必行之，勿生疑异。恐尔等目猒所见，耳讳所议，必欲改殡，以乖吾志，故远采古圣，近揆行事，以悟尔心。但欲制坎，令容棺椁，棺归即葬，归到东郡也。平地无坟。勿卜时日，葬无设奠，勿留墓侧，无起封树。於戏小子，其勉之哉，吾蔑复有言矣！”朱只、萧建送丧到家，《谢承书》曰：“咨在京师病困，故吏萧建经营之。咨豫自买小素棺，使人取干黄土细捣筛之，聚二十石。临卒，谓建曰：‘亡后自著所有故巾单衣，先置土于棺，内尸其中以拥其上。’”子胤不忍父体与土并合，欲更改殡，只、建譬以顾命，譬，晓也。

	 

	赞曰：公子、长平，临寇让生。淳于仁悌，“巨孝”以名。居巢好读，遂承家禄。伯豫逡巡，方迹孤竹。文楚薄终，丧朽惟速。周能感亲，啬神养福。感，思也。谓诵《诗》至《汝坟》，思养亲而求仕也。啬神养福谓不应辟召，以寿终也。《左传》曰：“能者养之以福。”