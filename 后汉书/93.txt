光武皇帝十一子：郭皇后生东海恭王强、沛献王辅、济南安王康、阜陵质王延、中山简王焉，许美人生楚王英，光烈皇后生显宗、东平宪王苍、广陵思王荆、临淮怀公衡、琅邪孝王京。

	 

	东海恭王强。建武二年，立母郭氏为皇后，强为皇太子。十七年而郭后废，强常戚戚不自安，数因左右及诸王陈其恳诚，愿备蕃国。光武不忍，迟回者数岁，乃许焉。十九年，封为东海王，二十八年，就国。帝以强废不以过，去就有礼，故优以大封。兼食鲁郡，合二十九县。赐虎贲旄头，宫殿设钟虡之县，拟于乘舆。虎贲、旄头、钟虡解见《光武纪》。县音玄。强临之国，数上书让还东海，又因皇太子固辞。帝不许，深嘉叹之，以强章宣示公卿。初，鲁恭王好宫室，起灵光殿，甚壮丽，是时犹存，恭王名余，景帝之子。殿在今兖州曲阜城中，故基东西二十丈，南北十二丈，高丈余也。故诏强都鲁。中元元年入朝，从封岱山，因留京师。明年春，帝崩。冬，归国。

	 

	永平元年，强病，显宗遣中常侍钩盾令将太医乘驿视疾，诏沛王辅、济南王康、淮阳王延诣鲁。及薨，临命上疏谢曰：“臣蒙恩得备蕃辅，特受二国，宫室礼乐，事事殊异，巍巍无量，讫无报称。而自修不谨，连年被疾，为朝廷忧念。皇太后、陛下哀怜臣强，感动发中，数遣使者太医令丞方伎道术，络驿不绝。臣伏惟厚恩，不知所言。臣内自省视，气力羸劣，日夜浸困，浸，渐也。终不复望见阙庭，奉承帷幄，孤负重恩，衔恨黄泉。杜预注《左传》云：“地中之泉，故曰黄泉。”身既夭命孤弱，复为皇太后、陛下忧虑，诚悲诚惭。息政，小人也，猥当袭臣后，必非所以全利之也。诚愿还东海郡。天恩愍哀，以臣无男之故，无男，无多男也。处臣三女小国侯，即妇人封侯也，若吕后之妹吕须封为临光侯，萧何夫人封为酂侯之类。此臣宿昔常计。私计天恩，不敢忘也。今天下新罹大忧，光武崩也。惟陛下加供养皇太后，数进御餐。臣强困劣，言不能尽意。愿并谢诸王，不意永不复相见也。”天子览书悲恸，从太后出幸津门亭发哀。津门，洛阳南面西头门也，一名津阳门。每门皆有亭。使司空持节护丧事，大鸿胪副，宗正、将作大匠视丧事，赠以殊礼，升龙、旄头、鸾辂、龙旗、虎贲百人。解并见《光武》及《明帝纪》。诏楚王英、赵王栩、北海王兴、馆陶公主、比阳公主及京师亲戚四姓夫人、小侯皆会葬。四姓小侯，解见《明帝纪》。夫人，盖小侯之母也。帝追惟强深执谦俭，不欲厚葬以违其意，于是特诏中常侍杜岑及东海傅相曰：“王恭谦好礼，以德自终，遣送之物，务从约省，衣足敛形，茅车瓦器，物减于制，以彰王卓尔独行之志。《前书》曰：“卓尔不群者，河闲献王近之矣。”将作大匠留起陵庙。”

	 

	强立十八年，年三十四。子靖王政嗣。政淫欲薄行。后中山简王薨，政诣中山会葬，私取简王姬徐妃，又盗迎掖庭出女。豫州刺史、鲁相奏请诛政，有诏削薛县。

	 

	立四十四年薨，子顷王肃嗣。永元十六年，封肃弟二十一人皆为列侯。肃性谦俭，循恭王法度。永初中，以西羌未平，上钱二千万。元初中，复上缣万匹，以助国费，邓太后下诏褒纳焉。

	 

	立二十三年薨，子孝王臻嗣。永建二年，封臻二弟敏、俭为乡侯。臻及弟蒸乡侯俭并有笃行，母卒，皆吐血毁眦。眦或为瘠。至服练红，兄弟追念初丧父，幼小，哀礼有阙，因复重行丧制。既祥之后而服练也。《礼记》曰：“练衣黄里縓缘。”縓即红也。縓音七绢反。郑玄注《周礼》曰：“浅绛也。”臻性敦厚有恩，常分租秩赈给诸父昆弟。国相籍褒具以状闻，顺帝美之，制诏大将军、三公、大鸿胪曰：“东海王臻以近蕃之尊，少袭王爵，膺受多福，未知艰难，而能克己率礼，孝敬自然，事亲尽爱，送终竭哀，降仪从士，寝苫三年。《左氏传》曰：“晏桓子卒，晏婴粗衰斩，苴绖带，杖，菅屦，食粥，居倚庐，寝苫枕草。其家老曰：‘非大夫之礼也。’”杜预注云：“时士及大夫衰服各有不同。”和睦兄弟，恤养孤弱，至孝纯备，仁义兼弘，朕甚嘉焉。夫劝善厉俗，为国所先。曩者东平孝王敞兄弟行孝，丧母如礼，有增户之封。《诗》云：‘永世克孝，念兹皇祖。’《诗·周颂》之文。克，能也。今增臻封五千户，俭五百户，光启土宇，以酬厥德。”

	 

	立三十一年薨，子懿王祗嗣。初平四年，遣子琬至长安奉章，献帝封琬汶阳侯，拜为平原相。

	 

	祗立四十四年薨，子羡嗣。二十年，魏受禅，以为崇德侯。

	 

	沛献王辅，建武十五年封右翊公。十七年，郭后废为中山太后，故徙辅为中山王，并食常山郡。二十年，复徙封沛王。

	 

	时禁网尚疏，诸王皆在京师，竞修名誉，争礼四方宾客。寿光侯刘鲤，更始子也，得幸于辅。鲤怨刘盆子害其父，因辅结客，报杀盆子兄故式侯恭，辅坐系诏狱，三日乃得出。自是后，诸王宾客多坐刑罚，各循法度。二十八年，就国。中元二年，封辅子宝为沛侯。永平元年，封宝弟嘉为僮侯。僮，县，属临淮郡，故城在今泗州宿预县西南。

	 

	辅矜严有法度，好经书，善说《京氏易》、《孝经》、《论语》传及图谶，作《五经论》，时号之曰《沛王通论》。在国谨节，终始如一，称为贤王。显宗敬重，数加赏赐。

	 

	立四十六年薨，子厘王定嗣。厘音僖，下皆同。元和二年，封定弟十二人为乡侯。

	 

	定立十一年薨，子节王正嗣。元兴元年，封正弟二人为县侯。

	 

	正立十四年薨，子孝王广嗣。有固疾。安帝诏广祖母周领王家事。周明正有法礼，汉安中薨，顺帝下诏曰：“沛王祖母太夫人周，秉心淑慎，导王以仁，使光禄大夫赠以妃印绶。”

	 

	广立三十五年薨，子幽王荣嗣。立二十年薨，子孝王琮嗣。薨，子恭王曜嗣。薨，子契嗣；魏受禅，以为崇德侯。

	 

	楚王英，以建武十五年封为楚公，十七年进爵为王，二十八年就国。母许氏无宠，故英国最贫小。三十年，以临淮之取虑、须昌二县益楚国。取虑，县，故城在今泗州下邳县西南。案：临淮无须昌，有昌阳县，盖误也。取虑音秋闾。自显宗为太子时，英常独归附太子，太子特亲爱之。及即位，数受赏赐。永平元年，特封英舅子许昌为龙舒侯。龙舒，县，属庐江郡，故城在今庐州庐江县西也。

	 

	英少时好游侠，交通宾客，晚节更喜黄老，学为浮屠斋戒祭祀。袁宏《汉纪》：“浮屠，佛也，西域天竺国有佛道焉。佛者，汉言觉也，将以觉悟群生也。其教以修善慈心为主，不杀生，专务清静。其精者为沙门。沙门，汉言息也，盖息意去欲而归于无为。又以为人死精神不灭，随复受形，生时善恶皆有报应，故贵行善修道，以炼精神，以至无生而得为佛也。佛长丈六尺，黄金色，项中佩日月光，变化无方，无所不入，而大济群生。初，明帝梦见金人长大，项有日月光，以问群臣。或曰：‘西方有神，其名曰佛。陛下所梦，得无是乎？’于是遣使天竺，问其道术而图其形像焉。”八年，诏令天下死罪皆入缣赎。英遣郎中令奉黄缣白纨三十匹诣国相曰：“托在蕃辅，过恶累积，欢喜大恩，奉送缣帛，以赎愆罪。”国相以闻。诏报曰：“楚王诵黄老之微言，尚浮屠之仁祠，洁斋三月，与神为誓，何嫌何疑，当有悔吝？其还赎，以助伊蒲塞桑门之盛馔。”伊蒲塞即优婆塞也，中华翻为近住，言受戒行堪近僧住也。桑门即沙门。因以班示诸国中傅。英后遂大交通方士，作金龟玉鹤，刻文字以为符瑞。

	 

	十三年，男子燕广告英与渔阳王平、颜忠等造作图书，有逆谋，事下案验。有司奏英招聚奸猾，造作图谶，擅相官秩，置诸侯王公将军二千石，大逆不道，请诛之。帝以亲亲不忍，乃废英，徙丹阳泾县，今宣州县也。赐汤沐邑五百户。汤沐，解见皇后纪也。遣大鸿胪持节护送，使伎人奴婢工技鼓吹悉从，得乘辎軿，軿犹屏也，自隐蔽之车。《苍颉篇》曰：“衣车也。”持兵弩，行道射猎，极意自娱。男女为侯主者，食邑如故。楚太后勿上玺绶，留住楚宫。

	 

	明年，英至丹阳，自杀。立三十三年，国除。诏遣光禄大夫持节吊祠，赠赗如法，加赐列侯印绶，以诸侯礼葬于泾。遣中黄门占护其妻子。占护犹守护也。悉出楚官属无辞语者。制诏许太后曰：“国家始闻楚事，幸其不然。既知审实，怀用悼灼，庶欲宥全王身，令保卒天年，而王不念顾太后，竟不自免。此天命也，无可柰何！太后其保养幼弱，勉强饮食。诸许愿王富贵，人情也。已诏有司，出其有谋者，令安田宅。”于是封燕广为折奸侯。楚狱遂至累年，其辞语相连，自京师亲戚诸侯州郡豪桀及考案吏，阿附相陷，坐死徙者以千数。

	 

	十五年，帝幸彭城，见许太后及英妻子于内殿，悲泣，感动左右。建初二年，肃宗封英子种楚侯，五弟皆为列侯，并不得置相臣吏人。元和三年，许太后薨，复遣光禄大夫持节吊祠，因留护丧事，赙钱五百万。又遣谒者备王官属迎英丧，改葬彭城，加王赤绶羽盖华藻，如嗣王仪，《续汉·舆服志》曰：“诸侯王赤绶四采，长二丈一尺。皇子安车，青盖金华藻。”追爵，谥曰楚厉侯。章和元年，帝幸彭城，见英夫人及六子，厚加赠赐。

	 

	种后徙封六侯。六，县名，属庐江郡。卒，子度嗣。度卒，子拘嗣，传国于后。

	 

	济南安王康，建武十五年封济南公，十七年进爵为王，二十八年就国。三十年，以平原之祝阿、安德、朝阳、平昌、隰阴、重丘六县益济南国。中元二年，封康子德为东武城侯。东武城属清河郡，今贝州武城县是。

	 

	康在国不循法度，交通宾客。其后，人上书告康招来州郡奸猾渔阳颜忠、刘子产等，又多遗其缯帛，案图书，谋议不轨。事下考，有司举奏之，显宗以亲亲故，不忍穷竟其事，但削祝阿、隰阴、东朝阳、安德、西平昌五县。东朝阳在今齐州临济县东。西平昌，今德州般县也。般音补满反。

	 

	建初八年，肃宗复还所削地，康遂多殖财货，大修宫室，奴婢至千四百人，厩马千二百匹，私田八百顷，奢侈恣欲，游观无节。永元初，国傅何敞上疏谏康曰：“盖闻诸侯之义，制节谨度，然后能保其社稷，和其民人。《孝经·诸侯章》之义也。大王以骨肉之亲，享食茅土，当施张政令，明其典法，出入进止，宜有期度，舆马台隶，应为科品。台、隶贱职也，《左氏传》曰：“人有十等，王臣公，公臣卿，卿臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台”也。而今奴婢厩马皆有千余，增无用之口，以自蚕食。言如蚕之食，渐至衰尽也。宫婢闭隔，失其天性，惑乱和气。又多起内第，触犯防禁，费以巨万，巨，大也。大万谓万万。而功犹未半。夫文繁者质荒，木胜者人亡，荒，废也。文彩繁多，则质以之废，土木增构，则人殚其力，故云人亡。皆非所以奉礼承上，传福无穷者也。故楚作章华以凶，《左氏传》，楚灵王成章华之台，后卒被杀。杜预注云“台在今南郡华容县”也。吴兴姑苏而灭，姑苏台一名姑胥台。《越绝书》曰：“胥门外有九曲路，阖庐以游姑苏之台，以望湖中。”顾夷《吴·地记》云：“横山北有小山，俗谓姑苏台。”在今苏州吴县西。阖庐后被越杀之。景公千驷，民无称焉。《论语》：“齐景公有马千驷，死之日，人无德而称焉。”千驷，四千匹。今数游诸第，晨夜无节，又非所以远防未然，临深履薄之法也。愿大王修恭俭，遵古制，省奴婢之口，减乘马之数，斥私田之富，节游观之宴，以礼起居，则敞乃敢安心自保。惟大王深虑愚言。”康素敬重敞，虽无所嫌啎，然终不能改。

	 

	立五十九年薨，子简王错嗣。错音七故反。错为太子时，爱康鼓吹妓女宋闰，使医张尊招之不得，错怒，自以剑刺杀尊。国相举奏，有诏勿案。永元十一年，封错弟七人为列侯。

	 

	错立六年薨，子孝王香嗣。永初二年，封香弟四人为列侯。香笃行，好经书。初，叔父笃有罪不得封，西平昌侯昱坐法失侯，香乃上书分爵土封笃子丸、昱子嵩，皆为列侯。

	 

	香立二十年薨，无子，国绝。

	 

	永建元年，顺帝立错子阜阳侯显为嗣，是为厘王。立三年薨，子悼王广嗣。永建五年，封广弟文为乐城亭侯。

	 

	广立二十五年，永兴元年薨，无子，国除。

	 

	东平宪王苍，建武十五年封东平公，十七年进爵为王。

	 

	苍少好经书，雅有智思，为人美须髯，要带八围，显宗甚爱重之。及即位，拜为骠骑将军，置长史掾史员四十人，位在三公上。四府掾史皆无四十人，今特置以优之也。

	 

	永平元年，封苍子二人为县侯。二年，以东郡之寿张、须昌，山阳之南平阳、橐、湖陵五县益东平国。南平阳，县，故城今兖州邹县也。橐，县，一名高平，故城在邹县西南。湖陵故城在今兖州防与县东南。是时中兴三十余年，四方无虞，苍以天下化平，宜修礼乐，乃与公卿共议定南北郊冠冕车服制度，及光武庙登歌八佾舞数，语在《礼乐》、《舆服志》。其志今亡。帝每巡狩，苍常留镇，侍卫皇太后。

	 

	四年春，车驾近出，观览城第，第，宅也。有甲乙之次，故曰第。寻闻当遂校猎河内，苍即上书谏曰：“臣闻时令，盛春农事，不聚众兴功。《礼记》《月令》曰“孟春之月，无聚大众，无置城郭。仲春之月，无作大事，以防农事”也。传曰：‘田猎不宿，食饮不享，出入不节，则木不曲直。’此失春令者也。《尚书·五行传》曰：“田猎不宿，饮食不享，出入不节，夺人农时，及有奸谋，则木不曲直。”郑玄注云：“木性或曲或直，人所用为器者也。无故生不畅茂，多有折槁，是为不曲直也。”《前书音义》曰：“不宿，不预戒日也。”臣知车驾今出，事从约省，所过吏人讽诵《甘棠》之德。虽然，动不以礼，非所以示四方也。惟陛下因行田野，循视稼穑，消摇仿佯，弭节而旋。皆游散之意。《诗》曰：“于焉消摇。”《左氏传》曰：“横流而仿佯。”《前书音义》曰：“弭节犹按节也，言不尽意驰驱也。”至秋冬，乃振威灵，整法驾，备周卫，设羽旄。旄谓注旄于竿首。《诗》云：‘抑抑威仪，惟德之隅。’《诗·大雅》之文也。抑抑，密也。隅，廉也。言人审密于威仪抑抑然者，其德必严正，如宫室之制，内绳直则外有廉隅。臣不胜愤懑，伏自手书，乞诣行在所，极陈至诚。”帝览奏，即还宫。

	 

	苍在朝数载，多所隆益，而自以至亲辅政，声望日重，意不自安，上疏归职曰：“臣苍疲驽，特为陛下慈恩覆护，在家备教导之仁，升朝蒙爵命之首，制书褒美，班之四海，举负薪之才，升君子之器。负薪，喻小人也。《易》曰：“负且乘，致寇至。”负也者小人之事，乘也者君子之器，以小人而乘君子之器，则盗思夺之矣。凡匹夫一介，尚不忘箪食之惠，箪，竹器也。圆曰箪，方曰笥。《左氏传》曰：“晋宣子田于首山，舍于翳桑，见灵辄饿，曰：‘不食三日矣。’食之，舍其半。问之，曰：‘宦三年矣，未知母之存否，请遗之。’使尽之，而为箪食与肉以与之。既而辄为公介士，倒戟以御公徒而免之。问何故，曰：‘翳桑之饿人也。’”况臣居宰相之位，同气之亲哉！宜当暴骸膏野，为百僚先，而愚顽之质，加以固病，诚羞负乘，辱污辅将之位，将被诗人‘三百赤绂’之刺。赤绂，大夫之服也。《诗·曹风》曰：“彼己之子，三百赤绂。”刺其无德居位者多也。今方域晏然，要荒无儆，去王畿五百里曰甸服，又五百里曰侯服，又五百里曰绥服，又五百里要服，又五百里荒服。儆，备也，音警。将遵上德无为之时也，文官犹可并省，武职尤不宜建。昔象封有鼻，不任以政，有鼻，国名，其地在今永州营道县北。《史记》曰舜弟象封于有鼻也。诚由爱深，不忍扬其过恶。前事之不忘，来事之师也。自汉兴以来，宗室子弟无得在公卿位者。惟陛下审览虞帝优养母弟，遵承旧典，终卒厚恩。乞上骠骑将军印绶，退就蕃国，愿蒙哀怜。”帝优诏不听。其后数陈乞，辞甚恳切。五年，乃许还国，而不听上将军印绶。以骠骑长史为东平太傅，掾为中大夫，令史为王家郎。《汉官仪》“将军掾属二十九人，中大夫无员，令史四十一人”也。加赐钱五千万，布十万匹。

	 

	六年冬，帝幸鲁，征苍从还京师。明年，皇太后崩。既葬，苍乃归国，特赐宫人奴婢五百人，布二十五万匹，及珍宝服御器物。

	 

	十一年，苍与诸王朝京师。月余，还国。帝临送归宫，凄然怀思，乃遣使手诏国中傅曰：“辞别之后，独坐不乐，因就车归，伏轼而吟，瞻望永怀，实劳我心，诵及《采菽》，以增叹息。《采菽》，《诗·小雅》之章也。其诗曰：“采菽采菽，筐之筥之，君子来朝，何锡与之?”毛苌注云：“菽所以芼大牢而待君子也。”日者问东平王处家何等最乐，王言为善最乐，其言甚大，副是要腹矣。今送列侯印十九枚，诸王子年五岁已上能趋拜者，皆令带之。”

	 

	十五年春，行幸东平，赐苍钱千五百万，布四万匹。帝以所作《光武本纪》示苍，苍因上《光武受命中兴颂》。帝甚善之，以其文典雅，特令校书郎贾逵为之训诂。

	 

	肃宗即位，尊重恩礼逾于前世，诸王莫与为比。建初元年，地震，苍上便宜，其事留中。留禁中也。帝报书曰：“丙寅所上便宜三事，朕亲自览读，反覆数周，心开目明，旷然发蒙。韦昭注《国语》曰：“有眸子而无见曰蒙。”闲吏人奏事，亦有此言，但明智浅短，或谓傥是，复虑为非。何者?灾异之降，缘政而见。今改元之后，年饥人流，此朕之不德感应所致。又冬春旱甚，所被尤广，虽内用克责，而不知所定。得王深策，快然意解。《诗》不云乎：‘未见君子，忧心忡忡；既见君子，我心则降。’《诗·国风》也。忡忡犹冲冲。降，下也。思惟嘉谋，以次奉行，冀蒙福应。彰报至德，特赐王钱五百万。”

	 

	后帝欲为原陵、显节陵起县邑，苍闻之，遽上疏谏曰：“伏闻当为二陵起立郭邑，臣前颇谓道路之言，疑不审实，近令从官古霸问涅阳主疾，《风俗通》曰：“古姓，周有古公亶父，其后氏焉。”涅阳主，光武女，窦固之妻也。使还，乃知诏书已下。窃见光武皇帝躬履俭约之行，深睹始终之分，勤勤恳恳，以葬制为言，故营建陵地，具称古典，诏曰‘无为山陵，陂池裁令流水而已’。孝明皇帝大孝无违，奉承贯行。贯行谓一皆遵奉也。谷永曰“一以贯行，固执无违”也。至于自所营创，尤为俭省，谦德之美，于斯为盛。《易》曰：“谦德之柄。”臣愚以园邑之兴，始自强秦。古者丘陇且不欲其著明，《礼记》曰：“古者墓而不坟。”故言不欲其著明。岂况筑郭邑，建都郛哉！《谷梁传》曰：“人之所聚曰都。”杜预注《左传》曰：“郛，郭也。”上违先帝圣心，下造无益之功，虚费国用，动摇百姓，非所以致和气，祈丰年也。又以吉凶俗数言之，亦不欲无故缮修丘墓，有所兴起。考之古法则不合，稽之时宜则违人，求之吉凶复未见其福。陛下履有虞之至性，追祖祢之深思，然惧左右过议，以累圣心。臣苍诚伤二帝纯德之美，不畅于无穷也。惟蒙哀览。”帝从而止。自是朝廷每有疑政，辄驿使咨问。苍悉心以对，皆见纳用。

	 

	三年，帝飨卫士于南宫，因从皇太后周行掖庭池阁，乃阅阴太后旧时器服，怆然动容，乃命留五时衣各一袭，五时衣谓春青，夏朱，季夏黄，秋白，冬黑也。衣单复具曰袭。及常所御衣合五十箧，余悉分布诸王主及子孙在京师者各有差。特赐苍及琅邪王京书曰：“中大夫奉使，亲闻动静，嘉之何已！岁月骛过，山陵浸远，孤心凄怆，如何如何！闲飨卫士于南宫，因阅视旧时衣物，闻于师曰：‘其物存，其人亡，不言哀而哀自至。’信矣。惟王孝友之德，亦岂不然！今送光烈皇后假紒帛巾各一，《周礼》：“追师掌王后之首服为副编。”郑玄云：“副，妇人首服，三辅谓之假紒。”《续汉书》“帛”字作“皂”。及衣一箧，可时奉瞻，以慰《凯风》寒泉之思，《诗·国风》曰；“凯风，美孝子也。”“凯风自南，吹彼棘心，棘心夭夭，母氏劬劳。爰有寒泉，在浚之下，有子七人，母氏劳苦。”寒泉在今濮州濮阳县。又欲令后生子孙得见先后衣服之制。今鲁国孔氏，尚有仲尼车舆冠履，明德盛者光灵远也。孔子庙在鲁曲阜城中。伍缉之《从征记》曰：“鲁人藏孔子所乘车于庙中，是颜路所请者也。献帝时，庙遇火，烧之。”冠履解见《钟离意传》。其光武皇帝器服，中元二年已赋诸国，故不复送。并遗宛马一匹，血从前髆上小孔中出。常闻武帝歌天马，沾赤汗，今亲见其然也。《前书·天马歌》曰“太一况，天马下，沾赤汗，沫流赭”也。顷反虏尚屯，将帅在外，忧念遑遑，未有闲宁。闲音闲。愿王宝精神，加供养。苦言至戒，望之如渴。”

	 

	六年冬，苍上疏求朝。明年正月，帝许之。特赐装钱千五百万，其余诸王各千万。帝以苍冒涉寒露，遣谒者赐貂裘，《说文》曰：“貂，鼠属也，大而黄黑，出丁零国。”及太官食物珍果，使大鸿胪窦固持节郊迎。帝乃亲自循行邸第，豫设帷床，其钱帛器物无不充备。下诏曰：“《礼》云伯父归宁乃国，《仪礼》曰“觐礼，诸侯至于郊，王使皮弁用璧劳，侯氏亦皮弁迎于帷门之外，再拜。天子赐舍，曰：‘赐伯父舍。’同姓西面，北上；异姓东面，北上。侯氏裨冕，释币于祢，乘墨车，载龙旗、弧韣，乃朝以瑞玉，有缫。天子负斧扆，曰：‘伯父实来，余一人嘉之。’奉束帛匹马，卓上九马随之，奠币再拜。侯氏降，天子辞于侯氏曰：‘伯父无事，归宁乃邦。’侯氏再拜稽首而出”也。《诗》云叔父建尔元子，《诗·鲁颂》之文也。叔父谓周公也。建元子谓封伯禽也。敬之至也。昔萧相国加以不名，优忠贤也。见《前书·王莽传》。况兼亲尊者乎！其沛、济南、东平、中山四王，赞皆勿名。”赞谓赞者不唱其名。苍既至，升殿乃拜，天子亲答之。其后诸王入宫，辄以辇迎，至省合乃下。苍以受恩过礼，情不自宁，上疏辞曰：“臣闻贵有常尊，贱有等威，《左传》随武子之辞也。等威，威仪有等差也。卑高列序，上下以理。陛下至德广施，慈爱骨肉，既赐奉朝请，咫尺天仪，而亲屈至尊，降礼下臣，每赐宴见，辄兴席改容，中宫亲拜，事过典故。臣惶怖战栗，诚不自安，每会见，踧踖无所措置。踧踖，谦让貌也。此非所以章示群下，安臣子也。”帝省奏叹息，愈褒贵焉。旧典，诸王女皆封乡主，乃独封苍五女为县公主。

	 

	三月，大鸿胪奏遣诸王归国，帝特留苍，赐以秘书、列仙图、道术秘方。至八月饮酎毕，饮酎，解见《章纪》。有司复奏遣苍，乃许之。手诏赐苍曰：“骨肉天性，诚不以远近为亲疏，然数见颜色，情重昔时。念王久劳，思得还休，欲署大鸿胪奏，不忍下笔，顾授小黄门，中心恋恋，恻然不能言。”大鸿胪奏王归国，小黄门受诏者。于是车驾祖送，流涕而诀。复赐乘舆服御，珍宝舆马，钱布以亿万计。

	 

	苍还国，疾病，帝驰遣名医，小黄门侍疾，使者冠盖不绝于道。又置驿马千里，传问起居。明年正月薨，诏告中傅，封上苍自建武以来章奏及所作书、记、赋、颂、七言、别字、歌诗，并集览焉。遣大鸿胪持节，五官中郎将副监丧，及将作使者凡六人，令四姓小侯诸国王主悉会诣东平奔丧，赐钱前后一亿，布九万匹。及葬，策曰：“惟建初八年三月己卯，皇帝曰：咨王丕显，勤劳王室，亲受策命，昭于前世。出作蕃辅，克慎明德，率礼不越，率，循也。越，违也。傅闻在下。傅音敷。敷，布也。《书》曰：“克慎明德，敷闻在下。”昊天不吊，不报上仁，俾屏余一人，夙夜焭焭，靡有所终。俾，使也。屏，蔽也。《左氏传》曰“昊天不吊，不慭遗老，俾屏余一人，焭焭余在疚”也。今诏有司加赐鸾辂乘马，龙旗九旒，虎贲百人，奉送王行。匪我宪王，其孰离之！离，被也。言非宪王谁更被蒙此恩也。魂而有灵，保兹宠荣。呜呼哀哉！”

	 

	立四十五年，子怀王忠嗣。明年，帝乃分东平国封忠弟尚为任城王，余五人为列侯。

	 

	忠立一年薨，子孝王敞嗣。元和三年，行东巡守，幸东平宫，帝追感念苍，谓其诸子曰：“思其人，至其乡；其处在，其人亡。”因泣下沾襟，遂幸苍陵，为陈虎贲、鸾辂、龙旗，以章显之，祠以太牢，亲拜祠坐，哭泣尽哀，赐御剑于陵前。陵在今郸州东峗山南。峗音鱼委反。初，苍归国，骠骑时吏丁牧、周栩以苍敬贤下士，不忍去之，遂为王家大夫，数十年事祖及孙。帝闻，皆引见于前，既愍其淹滞，且欲扬苍德美，即皆擢拜议郎。牧至齐相，栩上蔡令。永元十年，封苍孙梁为矜阳亭侯，敞弟六人为列侯。敞丧母至孝，国相陈珍上其行状。永宁元年，邓太后增邑五千户，又封苍孙二人为亭侯。

	 

	敞立四十八年薨，子顷王端嗣。立四十七年薨，子凯嗣；立四十一年，魏受禅，以为崇德侯。

	 

	论曰：孔子称“贫而无谄，富而无骄，未若贫而乐，富而好礼者也”。若东平宪王，可谓好礼者也。若其辞至戚，去母后，岂欲苟立名行而忘亲遗义哉！盖位疑则隙生，累近则丧大，忧累既近，所丧必大。斯盖明哲之所为叹息。呜呼！远隙以全忠，释累以成孝，夫岂宪王之志哉！言其本志然也。东海恭王逊而知废，逊，让也。“为吴太伯，不亦可乎”！《左传》晋大夫士蔿之辞也。吴太伯，周太王之长子，让其弟季历，因适吴、越采药，大王没而不反，事见《史记》也。

	 

	任城孝王尚，元和元年封，食任城、亢父、樊三县。亢父、樊并属东平国。亢父故城在今兖州任城县南。樊故城在今瑕丘县西南也。

	 

	立十八年薨，子贞王安嗣。永元十四年，封母弟福为桃乡侯。永初四年，封福弟亢为当涂乡侯。安性轻易贪吝，数微服出入，游观国中，取官属车马刀剑，下至卫士米肉，皆不与直。元初六年，国相行弘奏请废之。安帝不忍，以一岁租五分之一赎罪。

	 

	安立十九年薨，子节王崇嗣。顺帝时，羌虏数反，崇辄上钱帛佐边费。及帝崩，复上钱三百万助山陵用度，朝廷嘉而不受。立三十一年薨，无子，国绝。

	 

	延熹四年，桓帝立河闲孝王子参户亭侯博为任城王，以奉其祀。杜预注《左传》曰：“今丹水县北有三户亭。”故城在今邓州内乡县西南也。博有孝行，丧母服制如礼，增封三千户。立十三年薨，无子，国绝。

	 

	熹平四年，灵帝复立河闲贞王建子新昌侯佗为任城王，奉孝王后。立四十六年，魏受禅，以为崇德侯。

	 

	阜陵质王延，建武十五年封淮阳公，十七年进爵为王，二十八年就国。三十年，以汝南之长平、西华、新阳、扶乐四县益淮阳国。长平故城在今陈州宛丘县西北，西华故城在今溵水县西北，新阳故城在今豫州真阳西南，扶乐故城在今陈州太康县北也。

	 

	延性骄奢而遇下严烈。永平中，有上书告延与姬兄谢弇及姊馆陶主婿驸马都尉韩光招奸猾，作图谶，祠祭祝诅。事下案验，光、弇被杀，辞所连及，死徙者甚众。有司奏请诛延。显宗以延罪薄于楚王英，故特加恩，徙为阜陵王，食二县。

	 

	延既徙封，数怀怨望。建初中，复有告延与子男鲂造逆谋者，有司奏请槛车征诣廷尉诏狱。肃宗下诏曰：“王前犯大逆，罪恶尤深，有同周之管、蔡，汉之淮南。淮南厉王长，高帝子，文帝时反，被迁于蜀而死也。经有正义，律有明刑。《公羊传》曰：“君亲无将，将而必诛。”《前书》曰：“大逆无道，父母、妻子、同产无少长皆弃市。”先帝不忍亲亲之恩，枉屈大法，为王受愆，愆，过也。反而不诛，先帝之过，故言为王受过也。群下莫不惑焉。今王曾莫悔悟，悖心不移，逆谋内溃，自子鲂发，诚非本朝之所乐闻。朕恻然伤心，不忍致王于理，今贬爵为阜陵侯，食一县。获斯辜者，侯自取焉。於戏诫哉！”赦鲂等罪勿验，使谒者一人监护延国，不得与吏人通。

	 

	章和元年，行幸九江，赐延书与车驾会寿春。帝见延及妻子，愍然伤之，乃下诏曰：“昔周之爵封千有八百，而姬姓居半者，所以桢干王室也。朕南巡，望淮、海，意在阜陵，遂与侯相见。侯志意衰落，形体非故，瞻省怀感，以喜以悲。今复侯为阜陵王，增封四县，并前为五县。”以阜陵下湿，徙都寿春，加赐钱千万，布万匹，安车一乘，夫人诸子赏赐各有差。明年入朝。

	 

	立五十一年薨，子殇王冲嗣。永元二年，下诏尽削除前班下延事。

	 

	冲立二年薨，无嗣。和帝复封冲兄鲂，是为顷王。永元八年，封鲂弟十二人为乡、亭侯。

	 

	鲂立三十年薨，子怀王恢嗣。延光三年，封恢兄弟五人为乡、亭侯。

	 

	恢立十年薨，子节王代嗣。阳嘉二年，封代兄便亲为勃乃亭侯。

	 

	代立十四年薨，无子，国绝。

	 

	建和元年，桓帝立勃乃亭侯便亲为恢嗣，是为恭王。立十三年薨，子孝王统嗣。立八年薨，子王赦立；建安中薨，无子，国除。

	 

	广陵思王荆，建武十五年封山阳公，十七年进爵为王。

	 

	荆性刻急隐害，隐害谓阴害于人也。有才能而喜文法。光武崩，大行在前殿，荆哭不哀，而作飞书，封以方底，方底囊，所以盛书也。《前书》曰：“绿绨方底。”令苍头诈称东海王强舅大鸿胪郭况书与强曰：“君王无罪，猥被斥废，而兄弟至有束缚入牢狱者。太后失职，别守北宫，太后，郭后也。职，常也。失其常位，别迁北宫。及至年老，远斥居边，封之于鲁。海内深痛，观者鼻酸。及太后尸柩在堂，洛阳吏以次捕斩宾客，至有一家三尸伏堂者，痛甚矣！今天下有丧，弓弩张设甚备。闲梁松来虎贲史曰：‘吏以便宜见非，勿有所拘，以便宜之事而有非者，当即行之，勿拘常制也。封侯难再得也。’郎官窃悲之，为王寒心累息。累息犹叠息也。今天下争欲思刻贼王以求功，宁有量邪！若归并二国之众，可聚百万，君王为之主，鼓行无前，功易于太山破鸡子，轻于四马载鸿毛，此汤、武兵也。今年轩辕星有白气，星家及喜事者，喜事犹好事也。喜音许气反。皆云白气者丧，轩辕女主之位。又太白前出西方，至午兵当起。《洪范五行传》曰：“太白，少阴之星，以己未为界，不得经天而行。太白经天而行为不臣。”今至午，是为经天也。又太子星色黑，至辰日辄变赤。《天官书》曰“心前星，太子之位”也。夫黑为病，赤为兵，王努力卒事。高祖起亭长，陛下兴白水，何况于王陛下长子，故副主哉！上以求天下事必举，下以雪除沉没之耻，报死母之仇。精诚所加，金石为开。《韩诗外传》曰：“昔者楚熊渠子夜行，见寝石，以为伏虎，弯弓而射之，没金饮羽。下视，知其石也，因复射之，矢摧无迹。熊渠子见其诚心而金石为之开，而况人乎。”当为秋霜，无为槛羊。秋霜，肃杀于物。槛羊，受制于人。虽欲为槛羊，又可得乎！窃见诸相工言王贵，天子法也。人主崩亡，闾阎之伍尚为盗贼，欲有所望，何况王邪！夫受命之君，天之所立，不可谋也。今新帝人之所置，强者为右。愿君王为高祖、陛下所志，陛下即光武也。无为扶苏、将闾叫呼天也。”扶苏，秦始皇之太子。将闾，庶子也。扶苏以数谏始皇，使与蒙恬守北边。始皇死于沙丘，少子胡亥诈立，赐扶苏死。将闾昆弟三人囚于内宫。胡亥使谓将闾曰：“公子不臣，罪当死。”将闾乃仰天而大呼天者三，曰：“天乎！吾无罪。”昆弟三人皆流涕，伏剑自杀。事见《史记》。强得书惶怖，即执其使，封书上之。

	 

	显宗以荆母弟，秘其事，遣荆出止河南宫。时西羌反，荆不得志，冀天下因羌惊动有变，私迎能为星者与谋议。帝闻之，乃徙封荆广陵王，遣之国。其后荆复呼相工谓曰：“我貌类先帝。先帝三十得天下，我今亦三十，可起兵未？”相者诣吏告之，荆惶恐，自系狱。帝复加恩，不考极其事，下诏不得臣属吏人，唯食租如故，使相、中尉谨宿卫之。荆犹不改。其后使巫祭祀祝诅，有司举奏，请诛之，荆自杀。立二十九年死。帝怜伤之，赐谥曰思王。

	 

	十四年，封荆子元寿为广陵侯，服王玺绶，食荆故国六县；又封元寿弟三人为乡侯。明年，帝东巡狩，征元寿兄弟会东平宫，班赐御服器物，又取皇子舆马，悉以与之。建初七年，肃宗诏元寿兄弟与诸王俱朝京师。

	 

	元寿卒，子商嗣。商卒，子条嗣，传国于后。

	 

	临淮怀公衡，建武十五年立，未及进爵为王而薨，无子，国除。

	 

	中山简王焉，建武十五年封左翊公，十七年进爵为王。焉以郭太后少子故，独留京师。三十年，徙封中山王。永平二年冬，诸王来会辟雍，事毕归蕃，诏焉与俱就国，从以虎贲官骑。《汉官仪》：“驺骑，王家名官骑。”焉上疏辞让，显宗报曰：“凡诸侯出境，必备左右，故夹谷之会，司马以从。《谷梁传》曰，公会齐侯于颊谷，齐人鼓噪，欲以执鲁君。孔子历阶而上，命司马止之。《左氏传》“颊谷”作“夹谷”。今五国各官骑百人，称娖前行，娖音楚角反。称娖犹齐整也。行音胡郎反。皆北军胡骑，便兵善射，弓不空发，中必决眦。司马相如《子虚》之文。夫有文事必有武备，所以重蕃职也。王其勿辞。”帝以焉郭太后偏爱，特加恩宠，独得往来京师。十五年，焉姬韩序有过，焉缢杀之，国相举奏，坐削安险县。安险属中山郡。元和中，肃宗复以安险还中山。

	 

	立五十二年，永元二年薨。自中兴至和帝时，皇子始封薨者，皆赙钱三千万，布三万匹；嗣王薨，赙钱千万、布万匹。是时窦太后临朝，窦宪兄弟擅权，太后及宪等，东海出也，《尔雅》曰“女子之子为出”也。故睦于焉而重于礼，加赙钱一亿。诏济南、东海二王皆会。大为修冢茔，开神道，墓前开道，建石柱以为标，谓之神道。平夷吏人冢墓以千数，作者万余人。发常山、钜鹿、涿郡柏黄肠杂木，黄肠，柏木黄心。三郡不能备，复调余州郡工徒及送致者数千人。凡征发摇动六州十八郡，制度余国莫及。

	 

	子夷王宪嗣。永元四年，封宪弟十一人为列侯。

	 

	宪立二十二年薨，子孝王弘嗣。永宁元年，封弘二弟为亭侯。

	 

	弘立二十八年薨，子穆王畅嗣。永和六年，封畅弟荆为南乡侯。

	 

	畅立三十四年薨，子节王稚嗣，无子，国除。

	 

	琅邪孝王京，建武十五年封琅邪公，十七年进爵为王。

	 

	京性恭孝，好经学，显宗尤爱幸，赏赐恩宠殊异，莫与为比。永平二年，以太山之盖、南武阳、华，盖县故城在今沂州沂水县西北。南武阳县故城在今沂州费县西，又华县故城在费县东北也。东莱之昌阳、卢乡、东牟六县益琅邪。昌阳，今莱州县也，故城在今闻登县西南。卢乡故城今昌阳县西北。东牟故城在闻登县西北也。五年，乃就国。光烈皇后崩，帝悉以太后遗金宝财物赐京。京都莒，好修宫室，穷极伎巧，殿馆壁带皆饰以金银。壁带，壁中之横木也，以金银为釭，饰其上。数上诗赋颂德，帝嘉美，下之史官。京国中有城阳景王祠，吏人奉祠。神数下言，宫中多不便利，京上书愿徙宫开阳，以华、盖、南武阳、厚丘、赣榆五县华县、盖县、南武阳属泰山郡，厚丘属东海郡，赣榆属琅邪郡。易东海之开阳、临沂，肃宗许之。立三十一年薨，葬东海即丘广平亭，有诏割亭属开阳。开阳，县，属东海郡，故城在今沂州临沂县北。

	 

	子夷王宇嗣。建初七年，封宇弟十三人为列侯。元和元年，封孝王孙二人为列侯。

	 

	宇立二十年薨，子恭王寿嗣。永初元年，封寿弟八人为列侯。

	 

	立十七年薨，子贞王尊嗣。延光二年，封尊弟四人为乡侯。

	 

	尊立十八年薨，子安王据嗣。永和五年，封据弟三人为乡侯。

	 

	据立四十七年薨，子顺王容嗣。初平元年，遣弟邈至长安奉章贡献，帝以邈为九江太守，封阳都侯。阳都，县，属城阳国，故城在今沂州承县南。承音常证反。

	 

	容立八年薨，国绝。

	 

	初，邈至长安，盛称东郡太守曹操忠诚于帝，操以此德于邈。建安十一年，复立容子熙为王。在位十一年，坐谋欲过江，被诛，国除。

	 

	赞曰：光武十子，胙土分王。沛献尊节，楚英流放。尊音祖本反。《礼记》曰：“恭敬撙节。”郑玄注云：“撙，趋也。”延既怨诅，荆亦觖望。济南阴谋，琅邪骄宕。中山、临淮，无闻夭丧。二王早终，名闻未著也。东平好善，辞中委相。谦谦恭王，寔惟三让。