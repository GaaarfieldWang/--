邓禹字仲华，南阳新野人也。年十三，能诵诗，受业长安。时光武亦游学京师，禹年虽幼，而见光武知非常人，遂相亲附。数年归家。

	 

	及汉兵起，更始立，豪桀多荐举禹，禹不肯从。及闻光武安集河北，即杖策北渡，追及于邺。光武见之甚欢，谓曰：“我得专封拜，生远来，宁欲仕乎？”禹曰：“不愿也。”光武曰：“即如是，何欲为？”禹曰：“但愿明公威德加于四海，禹得效其尺寸，垂功名于竹帛耳。”光武笑，因留宿闲语。闲，私也。禹进说曰：“更始虽都关西，今山东未安，赤眉、青犊之属，动以万数，三辅假号，往往群聚。更始既未有所挫，而不自听断，诸将皆庸人屈起，屈音求勿反。志在财币，争用威力，朝夕自快而已，非有忠良明智，深虑远图，欲尊主安民者也。四方分崩离析，《论语》曰：“邦分崩离析。”形埶可见。明公虽建藩辅之功，犹恐无所成立。于今之计，莫如延揽英雄，务悦民心，立高祖之业，救万民之命。以公而虑天下，不足定也。”光武大悦，因令左右号禹曰邓将军。常宿止于中，与定计议。

	 

	及王郎起兵，光武自蓟至信都，使禹发奔命，得数千人，令自将之，别攻拔乐阳。乐阳，县名，属常山郡。从至广阿，《东观记》曰：“上率禹等击王郎横野将军刘奉，大破之。上过禹营，禹进炙鱼，上餐啖，劳勉吏士，威严甚厉。众皆窃言‘刘公真天人也’。”光武舍城楼上，披舆地图，指示禹曰：“天下郡国如是，今始乃得其一。子前言以吾虑天下不足定，何也？”禹曰：“方今海内肴乱，人思明君，犹赤子之慕慈母。古之兴者，在德薄厚，不以大小。”史记苏秦说赵王曰：“尧无三夫之分，舜无咫尺之地，禹无百人之聚，汤、武之士不过三千，立为天子，诚得其道也。”光武悦。时任使诸将，多访于禹，禹每有所举者，皆当其才，光武以为知人。使别将骑，与盖延等击铜马于清阳。延等先至，战不利，还保城，为贼所围。禹遂进与战，破之，生获其大将。从光武追贼至蒲阳，连大克获，北州略定。

	 

	及赤眉西入关，更始使定国上公王匡、襄邑王成丹、抗威将军刘均及诸将，分据河东、弘农以拒之。赤眉众大集，王匡等莫能当。光武筹赤眉必破长安，欲乘衅并关中，而方自事山东，未知所寄，以禹沉深有大度，故授以西讨之略。乃拜为前将军持节，中分麾下精兵二万人，遣西入关，令自选偏裨以下可与俱者。于是以韩歆为军师，李文、李春、程虑为祭酒，“虑”字或为“宪”字。冯愔为积弩将军，樊崇为骁骑将军，宗歆为车骑将军，邓寻为建威将军，耿欣为赤眉将军，左于为军师将军，引而西。

	 

	建武元年正月，禹自箕关将入河东，箕关在今王屋县东。河东都尉守关不开，禹攻十日，破之，获辎重千余乘。进围安邑，数月未能下。更始大将军樊参将数万人，度大阳欲攻禹，大阳，县，属河东郡。《前书》音义曰：“大河之阳。”春秋：“秦伯伐晋，自茅津济。”杜预云：“河东大阳县也。”禹遣诸将逆击于解南，大破之，斩参首。解，县，属河东郡，故城在今蒲州桑泉县东南也。于是王匡、成丹、刘均等合军十余万，复共击禹，禹军不利，樊崇战死。会日暮，战罢，军师韩歆及诸将见兵埶已摧，皆劝禹夜去，禹不听。明日癸亥，匡等以六甲穷日不出，禹因得更理兵勒众。明旦，匡悉军出攻禹，禹令军中无得妄动；既至营下，因传发诸将鼓而并进，大破之。匡等皆弃军亡走，禹率轻骑急追，获刘均及河东太守杨宝、持节中郎将弭强，皆斩之，收得节六，印绶五百，兵器不可胜数，遂定河东。承制拜李文为河东太守，悉更置属县令长以镇抚之。是月，光武即位于鄗，使使者持节拜禹为大司徒。策曰：“制诏前将军禹：深执忠孝，与朕谋谟帷幄，决胜千里。高祖曰：“运策帷幄之中，决胜千里之外，吾不如子房。”孔子曰：‘自吾有回，门人日亲。’史记曰，颜回年二十九，发白，早死，孔子哭之恸，曰“自吾有回，门人益亲”也。斩将破军，平定山西，功效尤著。百姓不亲，五品不训，汝作司徒，敬敷五教，五教在宽。五品，五常也：父义，母慈，兄友，弟恭，子孝。言五常之教务在宽也。今遣奉车都尉授印绶，封为酂侯，食邑万户。敬之哉！”酂，县，属南阳郡，故城在今襄州谷城县东北。禹时年二十四。

	 

	遂渡汾阴河，入夏阳。更始中郎将左辅都尉公乘歙，左辅即左冯翊也。三辅皆有都尉。引其众十万，与左冯翊兵共拒禹于衙，衙，县名，属左冯翊，解见安纪。禹复破走之，而赤眉遂入长安。是时三辅连覆败，赤眉所过残贼，百姓不知所归。闻禹乘胜独克而师行有纪，纪，纲纪也。言有条贯而不残暴。皆望风相携负以迎军，降者日以千数，众号百万。禹所止辄停车住节，住或作柱。以劳来之，父老童稚，垂发戴白，垂发，童幼也。戴白，父老也。满其车下，莫不感悦，于是名震关西。帝嘉之，数赐书褒美。

	 

	诸将豪杰皆劝禹径攻长安。禹曰：“不然。今吾众虽多，能战者少，前无可仰之积，仰犹恃也，音鱼向反。后无转馈之资。赤眉新拔长安，财富充实，锋锐未可当也。夫盗贼群居，无终日之计，财谷虽多，变故万端，宁能坚守者也?上郡、北地、安定三郡，土广人稀，饶谷多畜，吾且休兵北道，就粮养士，以观其弊，乃可图也。”于是引军北至栒邑。栒邑，县，属右扶风，故城在今豳州三水县东北。栒音荀。禹所到，击破赤眉别将诸营保，郡邑皆开门归附。西河太守宗育遣子奉檄降，禹遣诣京师。京师谓洛阳也。《公羊传》曰：“天子所居曰京师。”

	 

	帝以关中未定，而禹久不进兵，下来曰：“司徒，尧也；亡贼，桀也。长安吏人，遑遑无所依归。宜以时进讨，镇慰西京，系百姓之心。”禹犹执前意，乃分遣将军别攻上郡诸县，更征兵引谷，归至大要。大要，县名，属北地郡。遣冯愔、宗歆守栒邑。二人争权相攻，愔遂杀歆，因反击禹，禹遣使以闻。帝问使人：“愔所亲爱为谁”，对曰：“护军黄防。”帝度愔、防不能久和，执必相忤，因报禹曰：“缚冯愔者，必黄防也。”乃遣尚书宗广持节降之。后月余，防果执愔，将其众归罪。更始诸将王匡、胡殷等皆诣广降，与共东归。至安邑，道欲亡，广悉斩之。愔至洛阳，赦不诛。

	 

	二年春，遣使者更封禹为梁侯，食四县。时赤眉西走扶风，禹乃南至长安，军昆明池，大飨士卒。率诸将斋戒，择吉日，修礼谒祠高庙，收十一帝神主，遣使奉诣洛阳，因循行园陵，为置吏士奉守焉。

	 

	禹引兵与延岑战于蓝田，不克，复就谷云阳。汉中王刘嘉诣禹降。嘉相李宝倨慢无礼，禹斩之。宝弟收宝部曲击禹，杀将军耿欣。自冯愔反后，禹威稍损，又乏食，归附者离散。而赤眉复还入长安，禹与战，败走，至高陵，军士饥饿，皆食枣菜。帝乃征禹还，来曰：“赤眉无谷，自当来东，吾折捶笞之，非诸将忧也。无得复妄进兵。”禹臱于受任而功不遂，数以饥卒徼战，辄不利。三年春，与车骑将军邓弘击赤眉，遂为所败，众皆死散。事在《冯异传》。独与二十四骑还诣宜阳，谢上大司徒、梁侯印绶。有诏归侯印绶。数月，拜右将军。

	 

	延岑自败于东阳，遂与秦丰合。四年春，复寇顺阳闲。遣禹护复汉将军邓晔、辅汉将军于匡，击破岑于邓；追至武当，复破之。岑奔汉中，余党悉降。

	 

	十三年，天下平定，诸功臣皆增户邑，定封禹为高密侯，食高密、昌安、夷安、淳于四县。高密，国名，今密州县也。昌安、夷安并属高密国。昌安故城在今密州安丘县外城也。夷安故城在今密州高密县外城也。淳于，县名，属北海郡，故城在今密州安丘县东北也。帝以禹功高，封弟宽为明亲侯。其后左右将军官罢，续汉志曰“前后左右将军皆主征伐，事讫皆罢”也。以特进奉朝请。禹内文明，笃行淳备，事母至孝。天下既定，常欲远名埶。有子十三人，各使守一蓺。修整闺门，教养子孙，皆可以为后世法。资用国邑，不修产利。帝益重之。中元元年，复行司徒事。从东巡狩，封岱宗。

	 

	显宗即位，以禹先帝元功，拜为太傅，进见东向，甚见尊宠。臣当北面，尊如宾，故令东向。居岁余，寝疾。帝数自临问，以子男二人为郎。永平元年，年五十七薨，谥曰元侯。

	 

	帝分禹封为三国：长子震为高密侯，袭为昌安侯，珍为夷安侯。

	 

	禹少子鸿，好筹策。永平中，以为小侯。引入与议边事，帝以为能，拜将兵长史，率五营士屯雁门。肃宗时，为度辽将军。永元中，与大将军窦宪俱出击匈奴，有功，征行车骑将军。出塞追畔胡逢侯，坐逗留，下狱死。

	 

	高密侯震卒，子干嗣。干尚显宗女沁水公主。永元十四年，阴皇后巫蛊事发，干从兄奉以后舅被诛，干从坐，国除。元兴元年，和帝复封干本国，拜侍中。干卒，子成嗣。成卒，子褒嗣。褒尚安帝妹舞阴长公主，桓帝时为少府。褒卒，长子某嗣。少子昌袭母爵为舞阴侯，拜黄门侍郎。

	 

	昌安侯袭嗣子藩，亦尚显宗女平皋长公主，平皋，县名，属河内郡，故城在今怀州武德县西。和帝时为侍中。

	 

	夷安侯珍子康，少有操行。兄良袭封，无后，永初六年，绍封康为夷安侯。时诸绍封者皆食故国半租，康以皇太后戚属，独三分食二，以侍祠侯《汉官仪》曰：“诸侯功德优盛，朝廷所敬者，位特进，在三公下；其次朝侯在九卿下；其次侍祠侯；其次下土小国侯，以肺腑亲公主子孙，奉坟墓于京师，亦随时朝见，是为隈诸侯也。”康，太后从兄，以亲侍祀得绍封也。为越骑校尉。康以太后久临朝政，宗门盛满，数上书长乐宫谏争，宜崇公室，自损私权，言甚切至。太后不从。康心怀畏惧，永宁元年，遂谢病不朝。太后使内侍者问之。时宫人出入，多能有所毁誉，其中耆宿皆称中大人。康闻中，诟之诟，骂也，音许迩反。曰：“汝我家出，亦敢尔邪！”婢怨恚，还说康诈疾而言不逊。太后大怒，遂免康官，遣归国，绝属籍。级从兄骘诛，骘音质。安帝征康为幸中。顺帝立为太仆，有方正称名重朝迁。以病免，加位特进。阳嘉三年卒，谥日义侯。

	 

	论曰：夫变通之世，君臣相择，《家语》孔子曰：“君择臣而任之，臣亦择君而事之。”斯最作事谋始之几也。几者，事之微也。《易·讼卦》曰“君子以作事谋始”也。邓公嬴粮徒步，触纷乱而赴光武，《方言》曰：“嬴，檐。”可谓识所从会矣。于是中分麾下之军，以临山西之隙，至使关河响动，怀赴如归。功虽不遂，而道亦弘矣！及其威损栒邑，兵散宜阳，褫龙章于终朝，就侯服以卒岁，褫音直纸反，又来纸反。龙章，衮龙之服也。谓禹为赤眉所败，上司徒印绶也。《易·讼卦》曰：“或锡之鞶带，终朝三褫之。”荣悴交而下无二色，进退用而上无猜情，使君臣之美，后世莫窥其闲，不亦君子之致为乎！

	 

	训字平叔，禹第六子也。少有大志，不好文学，禹常非之。显宗即位，初以为郎中。训乐施下士，士大夫多归之。《东观记》曰：“训谦恕下士，无贵贱见之如旧，朋友子往来门内，视之如子，有过加鞭扑之教。太医皮巡从猎上林还，暮宿殿门下，寒疝病发。时训直事，闻巡声，起往问之，巡曰：‘冀得火以熨背。’训身至太官门为求火，不得，乃以口嘘其背，复呼同庐郎共更嘘，至朝遂愈也。”

	 

	永平中，理呼沱、石臼河，从都虑至羊肠仓，郦元《水经注》云，汾阳故城，积粟所在，谓之羊肠仓，在晋阳西北，石隥萦委，若羊肠焉，故以为名。今岚州界羊肠阪是也。石臼河解见《章纪》。欲令通漕。水运曰漕。太原吏人苦役，连年无成，转运所经三百八十九隘，隘音乙卖反。前后没溺死者不可胜算。建初三年，拜训谒者，使监领其事。训考量隐括，隐审量括之也。《孙卿子》曰：“拘木必待隐括蒸揉然后直”也。拘音钩，谓曲者也。知大功难立，具以上言。肃宗从之，遂罢其役，更用驴辇，岁省费亿万计，全活徒士数千人。

	 

	会上谷太守任兴欲诛赤沙乌桓，乌桓怨恨谋反，诏训将黎阳营兵屯狐奴，以防其变。《汉官仪》曰：“中兴以幽、冀、并州兵克定天下，故于黎阳立营，以谒者监之。”狐奴，县，属渔阳郡也。训抚接边民，为幽部所归。六年，迁护乌桓校尉，黎阳故人多携将老幼，乐随训徙边。《东观记》曰：“训故吏最贫羸者举国，念训常所服药北州少乏，又知训好青泥封书，从黎阳步推鹿车于洛阳市药，还过赵国易阳，并载青泥一墣，至上谷遗训。其得人心如是。”鲜卑闻其威恩，皆不敢南近塞下。《东观记》曰：“吏士常大病疟，转易至数十人，训身为煮汤药，咸得平愈。其无妻者，为适配偶。”八年，舞阴公主子梁扈有罪，训坐私与扈通书，征免归闾里。《东观记》曰：“燕人思慕，为之作歌也。”

	 

	元和三年，卢水胡反畔，以训为谒者，乘传到武威，拜张掖太守。

	 

	章和二年，护羌校尉张纡诱诛烧当种羌迷吾等，由是诸羌大怒，谋欲报怨，朝廷忧之。公卿举训代纡为校尉。诸羌激忿，遂相与解仇结婚，交质盟诅，郑玄注《周礼》云：“大事曰盟，小事曰诅。”众四万余人，期冰合度河攻训。先是小月氏胡分居塞内，胜兵者二三千骑，皆勇健富强，每与羌战，常以少制多。虽首施两端，首施犹首鼠也。汉亦时收其用。时迷吾子迷唐，别与武威种羌合兵万骑，来至塞下，未敢攻训，先欲胁月氏胡。训拥卫稽故，令不得战。稽故谓稽留事故也。《东观记》“稽故”字作“诸故”也。议者咸以羌胡相攻，县官之利，以夷伐夷，不宜禁护。训曰：“不然。今张纡失信，众羌大动，经常屯兵，不下二万，转运之费，空竭府帑，《说文》曰：“帑，金帛所藏。”音它莽反。凉州吏人，命县丝发。原诸胡所以难得意者，皆恩信不厚耳。今因其迫急，以德怀之，庶能有用。”遂令开城及所居园门，悉驱群胡妻子内之，严兵守卫。羌掠无所得，掠，劫夺也。又不敢逼诸胡，因即解去。由是湟中诸胡湟中，月氏胡所居，今鄯州湟水县也。皆言“汉家常欲斗我曹，今邓使君待我以恩信，开门内我妻子，乃得父母”。咸欢喜叩头曰：“唯使君所命。”训遂抚养其中少年勇者数百人，以为义从。

	 

	羌胡俗耻病死，每病临困，辄以刃自刺。训闻有困疾者，辄拘持缚束，不与兵刃，使医药疗之，愈者非一，小大莫不感悦。于是赏赂诸羌种，使相招诱。迷唐伯父号吾乃将其母及种人八百户，自塞外来降。训因发湟中秦、胡、羌兵四千人，出塞掩击迷唐于写谷，《东观记》“写”作“雁”。斩首虏六百余人，得马牛羊万余头。迷唐乃去大、小榆，两谷名也，见《西羌传》。居颇岩谷，众悉破散。其春，复欲归故地就田业，训乃发湟中六千人，令长史任尚将之，缝革为船，置于箄上以度河，箄，木筏也，音步佳反。掩击迷唐庐落大豪，多所斩获。复追逐奔北，会尚等夜为羌所攻，于是义从羌胡并力破之，斩首前后一千八百余级，获生口二千人，马牛羊三万余头，一种殆尽。一种谓迷唐也。迷唐遂收其余部，远徙庐落，西行千余里，诸附落小种皆背畔之。烧当豪帅东号稽颡归死，东号，羌名。余皆款塞纳质。于是绥接归附，威信大行。遂罢屯兵，各令归郡。唯置弛刑徒二千余人，分以屯田，为贫人耕种，修理城郭坞壁而已。

	 

	永元二年，大将军窦宪将兵镇武威，宪以训晓羌胡方略，上求俱行。训初厚于马氏，不为诸窦所亲，及宪诛，故不离其祸。离，遭也。

	 

	训虽宽中容众，而于闺门甚严，兄弟莫不敬惮，诸子进见，未尝赐席接以温色。四年冬，病卒官，时年五十三。吏人羌胡爱惜，旦夕临者日数千人。戎俗父母死，耻悲泣，皆骑马歌呼。至闻训卒，莫不吼号，或以刀自割，又刺杀其犬马牛羊，日“邓使君已死，我曹亦俱死耳”。前乌桓吏士皆奔走道路，训前任乌桓校尉时吏士也。至空城郭。吏执不听，以状白校尉徐傿。傿叹息曰：“此义也。”傿音于建反。乃释之。遂家家为训立祠，每有疾病，辄此请祷求福。

	 

	元兴元年，和帝以训皇后之父，使谒者持节至训墓，赐策追封，谥曰平寿敬侯。平寿，县，属北海郡，故城在今青州北海县。中宫自临，百官大会。

	 

	训五子：骘，京，悝，弘，阊。悝音口回反。

	 

	骘字昭伯，《东观记》“骘”作“陟”。少辟大将军窦宪府。及女弟为贵人，骘兄弟皆除郎中。及贵人立，是为和熹皇后。骘三迁虎贲中郎将，京、悝、弘、阊皆黄门侍郎。京卒于官。延平元年，拜骘车骑将军、仪同三司。仪同三司始自骘也。悝虎贲中郎将，弘、阊皆侍中。

	 

	殇帝崩，太后与骘等定策立安帝，悝迁城门校尉，弘虎贲中郎将。自和帝崩后，骘兄弟常居禁中。骘谦逊不欲久在内，连求还第，岁余，太后乃许之。

	 

	永初元年，封骘上蔡侯，悝叶侯，弘西平侯，西平，县，属汝南郡，故城在今豫州郾城县南。阊西华侯，西华，县，属汝南郡也。食邑各万户。骘以定策功，增邑三千户。骘等辞让不获，遂逃避使者，闲关诣阙，闲关犹崎岖也。上疏自陈曰：“臣兄弟污濊，无分可采，言无分寸可收采也。过以外戚，遭值明时，过，误也。托日月之末光，被云雨之渥泽，《易》曰：“夫圣人者，与天地合其德，日月齐其明。”又云“云行雨施，天下平”也。并统列位，光昭当世。不能宣赞风美，补助清化，诚惭诚惧，无以处心。陛下躬天然之姿，体仁圣之德，遭国不造，仍离大忧，造，成也。仍，频也。大忧，和帝、殇帝崩。开日月之明，运《独断》之虑，援立皇统，奉承大宗。圣策定于神心，休烈垂于不朽，本非臣等所能万一，而猥推嘉美，并享大封，猥，曲也。伏闻诏书，惊惶惭怖。追观前世倾覆之诫，前代外戚上官安、霍禹之属，皆被诛戮也。退自惟念，不寒而栗。惟，思也。不寒而栗，言恐惧也。《前书》曰“义纵为定襄太守，郡中不寒而栗”也。臣等虽无逮及远见之虑，犹有庶几戒惧之情。常母子兄弟，内相来厉，冀以端箻畏慎，一心奉戴，上全天恩，下完性命。刻骨定分，有死无二。终不敢横受爵土，以增罪累。惶窘征营，昧死陈乞。”太后不听。骘频上疏，至于五六，乃许之。

	 

	其夏，凉部畔羌摇荡西州，朝廷忧之。于是诏骘将左右羽林、北军五校士及诸部兵击之，车驾幸平乐观饯送。骘西屯汉阳，使征西校尉任尚、从事中郎司马钧与羌战，大败。时以转输疲弊，百姓苦役。冬，征骘班师。班，还也。朝廷以太后故，遣五官中郎将迎拜骘为大将军。军到河南，使大鸿胪亲迎，中常侍赍牛酒郊劳，王、主以下候望于道。既至，大会群臣，赐束帛乘马，驷马曰乘。宠灵显赫，光震都鄙。

	 

	时遭元二之灾，臣贤案：元二即元元也，古书字当再读者，即于上字之下为小“二”字，言此字当两度言之。后人不晓，遂读为元二，或同之阳九，或附之百六，良由不悟，致斯乖舛。今岐州《石鼓铭》，凡重言者皆为“二”字，明验也。人士荒饥，死者相望，盗贼群起，四夷侵畔。骘等崇节俭，罢力役，推进天下贤士何熙、祋讽、祋，姓也，音丁外反，又音丁活反。羊寖、李郃、陶敦等列于朝廷，辟杨震、朱宠、陈禅置之幕府，故天下复安。

	 

	四年，母新野君寝病，骘兄弟并上书求还侍养。太后以阊最少，孝行尤著，特听之，赐安车驷马。及新野君薨，骘等复乞身行服，章连上，太后许之。骘等既还里第，并居冢次。阊至孝骨立，有闻当时。及服阕，诏喻骘还辅朝政，更授前封。骘等叩头固让，乃止，于是并奉朝请，位次在三公下，特进、侯上。在特进及列侯之上。其有大议，乃诣朝堂，与公卿参谋。

	 

	元初二年，弘卒。太后服齐衰，帝丝麻，并宿幸其第。弘少治《欧阳尚书》，授帝禁中，欧阳生字和伯，千乘人，事伏生，武帝时人。诸儒多归附之。初疾病，遗言悉以常服，不得用锦衣玉匣。有司奏赠弘骠骑将军，位特进，封西平侯。太后追思弘意，不加赠位衣服，但赐钱千万，布万匹，骘等复辞不受。诏大鸿胪持节，即弘殡封子广德为西平侯。将葬，有司复奏发五营轻车骑士，礼仪如霍光故事，霍光薨，宣帝遣太中大夫、侍御史持节护丧事，中二千石修莫府冢，上赐玉衣、梓宫、便房、黄肠题凑、辒辌车、黄屋左纛，轻车材官五校士以送葬也。太后皆不听，但白盖双骑，门生挽送。白盖车也。后以帝师之重，分西平之都乡封广德弟甫德为都乡侯。四年，又封京子黄门侍郎珍为阳安侯，邑三千五百户。

	 

	五年，悝、阊相继并卒，皆遗言薄葬，不受爵赠，太后并从之。乃封悝子广宗为叶侯，阊子忠为西华侯。

	 

	自祖父禹教训子孙，皆遵法度，深戒窦氏，章帝窦皇后，窦勋女，祖穆及叔父俱尚主。穆交通轻薄，属托郡县，干乱政化，后并坐怨望谋不轨被诛，故邓氏深引为诫也。检来宗族，阖门静居。阖，闭也。骘子侍中凤，尝与尚书郎张龛书，属郎中马融宜在台阁。又中郎将任尚尝遗凤马，后尚坐断盗军彻，槛车征诣廷尉，槛车谓以板四周为槛，无所见。凤惧事泄，先自首于骘。骘畏太后，遂髡妻及凤以谢，天下称之。

	 

	建光元年，太后崩，未及大敛，帝复申前命，封骘为上蔡侯，位特进。帝少号聪敏，及长多不德，而乳母王圣见太后久不归政，虑有废置，常与中黄门李闰候伺左右。及太后崩，宫人先有受罚者，怀怨恚，因诬告悝、弘、阊先从尚书邓访取废帝故事，谋立平原王得。和帝长子平原王胜无嗣，邓太后立乐安王垄子得为平原王。帝闻，追怒，令有司奏悝等大逆无道，遂废西平侯广德、叶侯广宗、西华侯忠、阳安侯珍、都乡侯甫德皆为庶人。骘以不与谋，但免特进，遣就国。宗族皆免官归故郡，没入骘等赀财田宅，徙邓访及家属于远郡。郡县逼迫，广宗及忠皆自杀。又徙封骘为罗侯，罗，县，属长沙郡。骘与子凤并不食而死。骘从弟河南尹豹、度辽将军舞阳侯遵、将作大匠畅皆自杀，唯广德兄弟以母阎后戚属得留京师。

	 

	大司农朱宠痛骘无罪遇祸，乃肉袒舆榇，榇，亲身棺也。上疏追讼骘曰：“伏惟和熹皇后圣善之德，为汉文母。《诗·凯风》曰：“母氏圣善。”文母，文王之母大任也。言太后有圣智之善，比于文母也。兄弟忠孝，同心忧国，宗庙有主，王室是赖。殇帝崩，太后与骘定立安帝，故曰是赖。功成身退，让国逊位，历世外戚，无与为比。当享积善履谦之祐，《易》曰：“积善之家，必有余庆。”又曰：“鬼神害盈而福谦。”而横为宫人单辞所陷。利口倾险，反乱国家，罪无申证，申，明白也。狱不讯鞠，讯，问也。鞠，穷也。遂令骘等罹此酷滥。一门七人，并不以命，七人谓骘从弟豹、遵、畅，骘子凤，凤从弟广宗、忠也。尸骸流离，怨魂不反，逆天感人，率土丧气。宜收还祐次，宠树遗孤，奉承血祀，以谢亡灵。”血祀谓祭庙杀牲取血以告神也。宠知其言切，自致廷尉，诏免官归田里。众庶多为骘称枉，帝意颇悟，乃谴让州郡，以逼迫广宗等故也。还葬洛阳北芒旧茔，公卿皆会丧，莫不悲伤之。诏遣使者祠以中牢，诸从昆弟皆归京师。及顺帝即位，追感太后恩训，愍骘无辜，乃诏宗正复故大将军邓骘宗亲内外，朝见皆如故事。除骘兄弟子及门从十二人悉为郎中，擢朱垄为太尉，录尚书事。

	 

	宠字仲威，京兆人，初辟骘府，稍迁颍川太守，治理有声。及拜太尉，封安乡侯，甚加优礼。

	 

	广德早卒。甫德更召征为开封令。学传父业。丧母，遂不仕。

	 

	阊妻耿氏有节操，痛邓氏诛废，子忠早卒，乃养河南尹豹子嗣为阊后。耿氏教之书学，遂以通博称。永寿中，与伏无忌、延笃著书东观，官至屯骑校尉。

	 

	禹曾孙香之女为桓帝后，帝又绍封度辽将军遵子万世为南乡侯，拜河南尹。及后废，万世下狱死，其余宗亲皆复归故郡。

	 

	邓氏自中兴后，累世宠贵，凡侯者二十九人，公二人，大将军以下十三人，中二千石十四人，列校二十二人，州牧、郡守四十八人，其余侍中、将、大夫、郎、谒者不可胜数，东京莫与为比。

	 

	论曰：汉世外戚，自东、西京十有余族，高帝吕后、昭帝上官后、宣帝霍后、成帝赵后、平帝王后、章帝窦后、和帝邓后、安帝阎后、桓帝窦后、顺帝梁后、灵帝何后等家，或以贵盛骄奢，或以摄位权重，皆以盈极被诛也。非徒豪横盈极，自取灾故，必于贻衅后主，以至颠败者，其数有可言焉。后主谓嗣君也。言外戚握权者，当先帝时或容免祸，必贻罪衅于嗣君，以至倾覆。数犹理也，其致败之理可得言焉。何则?恩非己结，而权已先之；言外戚之家，承隆宠于先帝，不结恩于后主，故权势先在其身也。情疏礼重，而枉性图之；图，谋也。其人既居权要，礼数不可不重，故后主枉其本性与之图谋政事，非心所好也。来垄方授，地既害之；后来宠者，方欲授之要职，而先代权臣见居其地，必须除旧方得授新，是地既害之也。隙开埶谢，谗亦胜之。君臣有隙，上下离心，则权宠之人形势渐谢，于是谗人构会，寻亦胜也。悲哉！骘、悝兄弟，委远时柄，忠劳王室，而终莫之免，斯乐生所以泣而辞燕也！乐毅忠于燕昭王，其子惠王立而疑乐毅，乐毅惧而奔赵。赵王谓乐毅曰：“燕力竭于齐，其主信谗，国人不附，其可图乎?”毅伏而垂涕曰：“臣事昭王，犹事大王也。臣若获戾于它国，没身不忍谋赵徒隶，况其后嗣乎！”事见《古史考》。

	 

	寇恂字子翼，上谷昌平人也，世为著姓。恂初为郡功曹，太守耿况甚重之。

	 

	王莽败，更始立，使使者徇郡国，曰“先降者复爵位”。恂从耿况迎使者于界上，况上印绶，使者纳之，一宿无还意。恂勒兵入见使者，就请之。使者不与，曰：“天王使者，功曹欲胁之邪?”恂曰：“非敢胁使君，君者，尊之称也。窃伤计之不详也。今天下初定，国信未宣，使君建节衔命，以临四方，郡国莫不延颈倾耳，望风归命。今始至上谷而先堕大信，堕，毁也。沮向化之心，生离畔之隙，将复何以号令它郡乎?且耿府君在上谷，久为吏人所亲，今易之，得贤则造次未安，不贤则秖更生乱。为使君计，莫若复之以安百姓。”使者不应，恂叱左右以使者命召况。况至，恂进取印绶带况。使者不得已，乃承制诏之，况受而归。

	 

	及王郎起，遣将徇上谷，急况发兵。恂与门下掾闵业共说况曰：“邯郸拔起，难可信向。拔，卒也。昔王莽时，所难独有刘伯升耳。今闻大司马刘公，伯升母弟，尊贤下士，士多归之，可攀附也。”况曰：“邯郸方盛，力不能独拒，如何？”恂对曰：“今上谷完实，控弦万骑，举大郡之资，可以详择去就。恂请东约渔阳，齐心合众，邯郸不足图也。”况然之，乃遣恂到渔阳，结谋彭宠。恂还，至昌平，袭击邯郸使者，杀之，夺其军，遂与况子弇等俱南及光武于广阿。拜恂为偏将军，号承义侯，从破群贼。数与邓禹谋议，禹奇之，因奉牛酒共交欢。

	 

	光武南定河内，而更始大司马朱鲔等盛兵据洛阳。又并州未安，光武难其守，非其人不可，故难之。问于邓禹曰：“诸将谁可使守河内者？”禹曰：“昔高祖任萧何于关中，无复西顾之忧，所以得专精山东，终成大业。今河内带河为固，户口殷实，北通上党，南迫洛阳。寇恂文武备足，有牧人御众之才，非此子莫可使也。”乃拜恂河内太守，行大将军事。光武谓恂曰：“河内完富，吾将因是而起。昔高祖留萧何镇关中，吾今委公以河内，坚守转运，给足军粮，率厉士马，防遏它兵，勿令北度而已。”光武于是复北征燕、代。恂移书属县，讲兵肄射，肄，习也。伐淇园之竹，为矢百余万，《前书》音义曰“淇园，卫之苑，多竹筱”也。养马二千匹，收租四百万斛，转以给军。

	 

	朱鲔闻光武北而河内孤，使讨难将军苏茂、副将贾强将兵三万余人，度巩河攻温。巩、温并今洛州县也。临黄河，故曰巩河也。檄书至，恂即勒军驰出，并移告属县，发兵会于温下。军吏皆谏曰：“今洛阳兵度河，前后不绝，宜待众军毕集，乃可出也。”恂曰：“温，郡之藩蔽，失温则郡不可守。”遂驰赴之。旦日合战，而偏将军冯异遣救及诸县兵适至，士马四集，幡旗蔽野。恂乃令士卒乘城鼓噪，大呼言曰：“刘公兵到！”苏茂军闻之，陈动，恂因奔击，大破之，追至洛阳，遂斩贾强。茂兵自投河死者数千，生获万余人。恂与冯异过河而还。自是洛阳震恐，城门昼闭。时光武传闻朱鲔破河内，有顷恂檄至，大喜曰：“吾知寇子翼可任也！”诸将军贺，因上尊号，于是即位。

	 

	时军食急乏，恂以辇车骊驾转输，前后不绝，《前书》音义曰：“骊驾，并驾也。辇车，人挽行也。”尚书升斗以禀百官。帝数策书劳问恂，同门生茂陵董崇说恂曰：“上新即位，四方未定，而君侯以此时据大郡，内得人心，外破苏茂，威震邻敌，功名发闻，此谗人侧目怨祸之时也。昔萧何守关中，悟鲍生之言而高祖悦。汉王与项羽相距京、索，萧何留守关中，上数使使劳苦何。鲍生谓何曰：“今君王暴衣露盖，数劳苦君者，有疑君心。为君计者，遣君子孙昆弟能胜兵者悉诣军。”何从其计，高祖大悦。今君所将，皆宗族昆弟也，无乃当以前人为镜戒。”恂然其言，称疾不视事。帝将攻洛阳，先至河内，恂求从军。帝曰：“河内未可离也。”数固请，不听，乃遣兄子寇张、姊子谷崇将突骑愿为军锋。帝善之，皆以为偏将军。

	 

	建武二年，恂坐系考上书者免。是时颍川人严终、赵敦聚众万余，与密人贾期连兵为寇。恂免数月，复拜颍川太守，与破奸将军侯进俱击之。数月，斩期首，郡中悉平定。封恂雍奴侯，邑万户。

	 

	执金吾贾复在汝南，部将杀人于颍川，部将谓军部之下小将也。恂捕得系狱。时尚草创，军营犯法，率多相容，恂乃戮之于市。复以为耻，叹。还过颍川，谓左右曰：“吾与寇恂并列将帅，而今为其所陷，大丈夫岂有怀侵怨而不决之者乎？今见恂，必手剑之！”恂知其谋，不欲与相见。谷崇曰：“崇，将也，得带剑侍侧。卒有变，足以相当。”恂曰：“不然。昔蔺相如不畏秦王而屈于廉颇者，为国也。史记曰，秦王与赵王饮于渑池，秦王请赵王鼓瑟，秦御史书曰“某年某月赵王为秦王鼓瑟”。蔺相如前请秦王击缶，秦王怒，不许。相如曰：“五步之内，相如请得以颈血溅大王矣！”秦王不怿，为击缶。相如顾赵御史书曰“某年某月秦王为赵王击缶”。秦群臣曰：“请以赵十五城为秦王寿。”相如曰：“请以秦咸阳为赵王寿。”竟酒不能相加。既罢归国，赵拜相如为上卿，位在廉颇之上。颇曰：“我有攻城野战之功，相如徒以口舌为劳，而位居我上，我见必厚辱之。”相如出，望见廉颇，辄引车避之。舍人谏。相如曰：“夫以秦王，相如能廷叱之，何畏廉将军哉！吾念强秦不敢加兵于赵者，盖以吾两人也。今两虎斗，必不俱全，吾所以先公家之急而后私仇也。”区区之赵，尚有此义，吾安可以忘之乎？”乃来属县盛供具，储酒醪，《说文》曰：“醪，兼汁滓酒。”执金吾军入界，一人皆兼二人之馔。馔，具食也。恂乃出迎于道，称疾而还。贾复勒兵欲追之，而吏士皆醉，遂过去。恂遣谷崇以状闻，帝乃征恂。恂至引见，时复先在坐，欲起相避。帝曰：“天下未定，两虎安得私斗？今日朕分之。”分犹解也。于是并坐极欢，遂共车同出，结友而去。

	 

	恂归颍川。《东观记》曰：“郡中政理，盗贼不入。”三年，遣使者即拜为汝南太守，即，就也。又使骠骑将军杜茂将兵助恂讨盗贼。盗贼清静，郡中无事。恂素好学，乃修乡校，教生徒，聘能为《左氏春秋》者，亲受学焉。七年，代朱浮为执金吾。明年，从车驾击隗嚣，而颍川盗贼群起，帝乃引军还，谓恂曰：“颍川迫近京师，当以时定。惟念独卿能平之耳，从九卿复出，以忧国可也。”恂对曰：“颍川剽轻，闻陛下远逾阻险，有事陇、蜀，故狂狡乘闲相诖误耳。狡，猾也。《说文》曰：“诖亦误也。”音挂。如闻乘舆南向，贼必惶怖归死，臣愿执锐前驱。”即日车驾南征，恂从至颍川，盗贼悉降，而竟不拜郡。百姓遮道曰：“愿从陛下复借寇君一年。”恂前为颍川太守，故曰复借也。

	 

	乃留恂长社，镇抚吏人，受纳余降。

	 

	初，隗嚣将安定高峻，拥兵万人，据高平第一，高平，县，属安定郡。续汉志曰高平有第一城也。帝使待诏马援招降峻，由是河西道开。中郎将来歙承制拜峻通路将军，封关内侯，后属大司马吴汉，共围嚣于冀。及汉军退，峻亡归故营，复助嚣拒陇阺。及嚣死，峻据高平，畏诛坚守。建威大将军耿弇率太中大夫窦士、武威太守梁统等围之，一岁不拔。十年，帝入关，将自征之，恂时从驾，谏曰：“长安道里居中，应接近便，从洛阳至高平，长安为中。安定、陇西必怀震惧，此从容一处可以制四方也。今士马疲倦，方履险阻，非万乘之固，前年颍川，可为至戒。”帝不从。进军及汧，汧，县，属扶风，故城在今陇州汧源县南也。峻犹不下，帝议遣使降之，乃谓恂曰：“卿前止吾此举，今为吾行也。若峻不即降，引耿弇等五营击之。”恂奉玺书至第一，峻遣军师皇甫文出谒，辞礼不屈。恂怒，将诛文。诸将谏曰：“高峻精兵万人，率多强弩，西遮陇道，连年不下。今欲降之而反戮其使，无乃不可乎？”恂不应，遂斩之。遣其副归告峻曰：“军师无礼，已戮之矣。欲降，急降；不欲，固守。”峻惶恐，即日开城门降。诸将皆贺，因曰：“敢问杀其使而降其城，何也？”恂曰：“皇甫文，峻之腹心，其所取计者也。今来，辞意不屈，必无降心。全之则文得其计，杀之则峻亡其胆，是以降耳。”诸将皆曰：“非所及也。”遂传峻还洛阳。

	 

	恂经明行修，名重朝廷，所得秩奉，厚施朋友、故人及从吏士。常曰：“吾因士大夫以致此，其可独享之乎！”时人归其长者，以为有宰相器。

	 

	十二年卒，谥曰威侯。子损嗣。恂同产弟及兄子、姊子以军功封列侯者凡八人，终其身，不传于后。

	 

	初所与谋闵业者，恂数为帝言其忠，赐爵关内侯，官至辽西太守。

	 

	十三年，复封损庶兄寿为洨侯。洨，县，属沛郡。洨音故交反。后徙封损扶柳侯。扶柳，县，属信都郡，故城在今冀州信都县西也。损卒，子厘嗣，徙封商乡侯。厘卒，子袭嗣。

	 

	恂女孙为大将军邓骘夫人，由是寇氏得志于永初闲。安帝永初元年，邓太后临朝，故得志也。

	 

	恂曾孙荣。

	 

	论曰：传称“喜怒以类者鲜矣”。《左传》曰，晋范武子会将老，召其子文子曰：“吾闻之，喜怒以类者鲜矣，而易者实多也。”夫喜而不比，怒而思难者，其唯君子乎！子曰：“伯夷、叔齐，不念旧恶，怨是用希。”于寇公而见之矣。《论语》孔子之言。

	 

	荣少知名，桓帝时为侍中。性矜洁自贵，于人少所与，与，党与也。以此见害于权宠。而从兄子尚帝妹益阳长公主，帝又聘其从孙女于后宫，左右益恶之。延熹中，遂陷以罪辟，与宗族免归故郡，吏承望风旨，持之浸急，荣恐不免，奔阙自讼。未至，刺史张敬追劾荣以擅去边，有诏捕之。荣逃窜数年，会赦令，不得除，积穷困，乃自亡命中上书曰：自，从也。

	 

	臣闻天地之于万物也好生，帝王之于万人也慈爱。陛下统天理物，为万国覆，作人父母，先慈爱，后威武，先宽容，后刑辟，自生齿以上，咸蒙德泽。《大戴礼》曰“男子八月生齿，女子七月生齿”也。而臣兄弟独以无辜为专权之臣所见批抵，《说文》曰：“抵，侧墼也。”批音片兮反。抵音之氏反。青蝇之人所共构会。青蝇，《诗·小雅》曰：“营营青蝇，止于樊，恺悌君子，无信谗言。”青蝇能污白使黑，污黑使白，喻佞人变乱善恶。以臣婚姻王室，谓臣将抚其背，夺其位，退其身，受其埶。于是遂作飞章以被于臣，欲使坠万仞之坑，践必死之地，令陛下忽慈母之仁，发投杼之怒。史记曰，昔曾参之处费，鲁人有与曾参同姓名，杀人。人告其母曰“曾参杀人”，其母织自若也。又一人告之曰“曾参杀人”，其母尚织自若也。又一人告之曰“曾参杀人”，其母乃投杼下机，逾墙而走。夫以曾参之贤，其母犹生疑于三告。尚书背绳墨，案空劾，绳墨谓法律也。不复质确其过，置于严棘之下，质，正也。确，实也。《说文》云，确音胡角反，此苦角反。严棘谓狱也，《易·坎·上六》曰“系用徽墨，置于丛棘”也。便奏正臣罪。司隶校尉冯羡佞邪承旨，废于王命，驱逐臣等，不得旋踵。臣奔走还郡，没齿无怨。臣诚恐卒为豺狼横见噬食，故冒死欲诣阙，披肝胆，布腹心。

	 

	刺史张敬好为谄谀，张设机网，复令陛下兴雷电之怒。司隶校尉应奉、河南尹何豹、洛阳令袁腾并驱争先，若赴仇敌，罚及死没，髡剔坟墓，但未掘圹出尸，剖棺露胔耳。胔谓骨之尚有肉者也。《月令》曰：“掩骼埋胔。”音才赐反，又在移反。昔文王葬枯骨，解见《顺纪》也。公刘敦行苇，世称其仁。《大雅·行苇》之诗曰：“敦彼行苇，牛羊勿践履。”言公刘之时，仁及草木，敦然道傍之苇，牧牛羊者无使践履折伤之，况于人乎?故荣以自喻焉。今残酷容媚之吏，无折中处平之心，不顾无辜之害，而兴虚诬之诽，欲使严朝必加滥罚。是以不敢触突天威，而自窜山林，以俟陛下发神圣之听，启独睹之明，拒谗慝之谤，绝邪巧之言，救可济之人，援没溺之命。不意滞怒不为春夏息，春夏长养万物，故不宜怒矣。淹恚不为顺时怠，遂驰使邮驿，布告远近，严文克剥，痛于霜雪，张罗海内，设罝万里，逐臣者穷人迹，追臣者极车轨，虽楚购伍员，史记曰，楚人伍奢为平王太子建太傅，费无忌谮杀奢。奢子员字子胥，奔吴，楚购之，得伍员者赐粟五万石，爵执圭。汉求季布，无以过也。季布为项羽将，数窘汉王。项羽灭，高祖购求布千金，敢舍匿，罪三族。

	 

	臣遇罚以来，三赦再赎，无验之罪，足以蠲除。无验谓无罪状可案验也。而陛下疾臣愈深，有司咎臣甫力，甫，始也。力，甚也。止则见埽灭，行则为亡虏，苟生则为穷人，极死则为冤鬼，天广而无以自覆，地厚而无以自载，蹈陆土而有沉沦之忧，远岩墙而有镇压之患。精诚足以感于陛下，而哲王未肯悟。如臣犯元恶大憝，憝，恶也。主言元恶之人，大为人之所恶也。足以陈于原野，备刀锯，锯，刖刑也。《国语》曰，刑有五，大者陈诸原野矣。陛下当班布臣之所坐，以解众论之疑。臣思入国门，坐于胏石之上，使三槐九棘平臣之罪。《周礼·秋官》云：“左九棘，孤卿大夫位焉；右九棘，公侯伯子男位焉；面三槐，三公位焉。左嘉石，平罢人；右胏石，达穷人。”而阊阖九重，阊阖，天门也。陷阱步设，阱，坑阱也。举趾触罘罝，《说文》曰：“罘，兔网也。”罝亦兔网也，音浮嗟。动行絓罗网，无绿至万乘之前，永无见信之期矣。

	 

	国君不可仇匹夫，仇之则一国尽惧。《左传》曰，晋侯之竖头须曰“国君而仇匹夫，惧者甚众”也。臣奔走以来，三离寒暑，离，历。阴阳易位，当暖反寒，春常凄风，凄风，寒风也。《左传》曰：“春无凄风。”夏降霜雹，《月令》：“仲夏行冬令，则雹冻伤谷。”又连年大风，折拔树木。风为号令，《前书》翼奉曰：“凡风者，天之号令，所以谴告人也。”春夏布德，《月令》，春，天子布德行惠，发仓廪，振穷乏；夏，行封，庆赐，无不欣悦也。议狱缓死之时。《易·中·孚象》曰“君子以议狱缓死”也。愿陛下思帝尧五教在宽之德，企成汤避远谗夫之诫，刘向《说苑》曰：“汤大旱七年，使持鼎祀山川，祝曰：‘政不节邪？包苴行邪？谗夫昌邪？宫室营邪？女谒盛邪？使人疾邪？何不雨之极也！’”以宁风旱，以弭灾兵。臣闻勇者不逃死，智者不重困，重犹惜也。固不为明朝惜垂尽之命，愿赴湘、沅之波，从屈原之悲，史记曰，屈原事楚怀王，王受谗，流屈原于江南。屈原忧愁悲思，遂投湘、沅而死。沉江湖之流，吊子胥之哀。史记曰，伍子胥为吴行人，被宰噽所谮，吴王赐属镂之剑以死。王取其尸，盛以鸱夷，浮之于江中矣。臣功臣苗绪，生长王国，惧独含恨以葬江鱼之腹，无以自别于世，屈原曰“宁赴湘流，葬江鱼之腹”也。不胜狐死首丘之情，营魂识路之怀。《礼·檀弓》曰：“古人有言，狐死正首丘，仁也。”楚词曰：“愿径逝而未得，魂识路之茕茕。”《老子》曰“载营魄”，犹营魂也。犯冒王怒，触突帝禁，伏于两观，陈诉毒痛，两观，阙也。孔子摄司寇，诛少正卯于两观之下。然后登金镬，入沸汤，糜烂于炽爨之下，九死而未悔。《楚词》曰“虽九死犹未悔”也。

	 

	悲夫，久生亦复何聊！盖忠臣杀身以解君怒，孝子殒命以宁亲怨，故大舜不避涂廪浚井之难，廪，仓也。浚，深也。史记曰，舜父瞽叟常欲杀舜，使舜涂廪，从下焚廪，舜乃以两笠自捍而下。后又使穿井，舜为匿空旁出。舜既入深，父乃与象共下土实之，舜从旁空出去。申生不辞姬氏谗邪之谤。申生，晋献公太子。献公用骊姬之谗而杀申生，事见《左氏传》也。臣敢忘斯议，不自毙以解明朝之忿哉！乞以身塞重责。愿陛下丐兄弟死命，丐，乞也，音盖。使臣一门颇有遗类，以崇陛下宽饶之惠。先死陈情，临章涕泣，泣血涟如。《易》曰：“乘马班如，泣血涟如。”言居不获安，行无所适，穷困闉厄，无所委仰者。

	 

	帝省章愈怒，遂诛荣。寇氏由是衰废。

	 

	赞曰：元侯渊谟，乃作司徒。明启帝略，肇定秦都。勋成智隐，静其如愚。《论语》孔子曰“吾与回言终日，不违如愚”也。子翼守温，萧公是埒，埒，等也。系兵转食，以集鸿烈。诛文屈贾。有刚有折。诛皇甫文，屈于贾复。