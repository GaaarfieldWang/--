卓茂字子康，南阳宛人也。父祖皆至郡守。茂，元帝时学于长安，事博士江生，江生，鲁人江翁也。昭帝时为博士，号《鲁诗》宗。见《前书》。习《诗》、《礼》及历算，究极师法，称为通儒。性宽仁恭爱。乡党故旧，虽行能与茂不同，而皆爱慕欣欣焉。《东观记》曰：“茂为人恬荡乐道，推实不为华貌，行己在于清浊之闲，自束发至白首，与人未尝有争竞。”

	 

	初辟丞相府史，事孔光，光称为长者。时尝出行，有人认其马。茂问曰：“子亡马几何时？”对曰：“月余日矣。”茂有马数年，心知其谬，嘿解与之，挽车而去，顾曰：“若非公马，幸至丞相府归我。”他日，马主别得亡者，乃诣府送马，叩头谢之。茂性不好争如此。

	 

	后以儒术举为侍郎，给事黄门，迁密令。密，今洛州密县也。劳心谆谆，视人如子，谆谆，忠谨之貌也。《诗》曰：“诲尔谆谆。”音之顺反。举善而教，口无恶言，吏人亲爱而不忍欺之。《家语》曰：“密子贱为单父宰，人不忍欺。”人尝有言部亭长受其米肉遗者，部谓所部也。茂辟左右问之曰：“亭长为从汝求乎？为汝有事嘱之而受乎？将平居自以恩意遗之乎？”人曰：“往遗之耳。”茂曰：“遗之而受，何故言邪？”人曰：“窃闻贤明之君，使人不畏吏，吏不取人。今我畏吏，是以遗之，吏既卒受，故来言耳。”茂曰：“汝为敝人矣。凡人所以贵于禽兽者，以有仁爱，知相敬事也。今邻里长老尚致馈遗，此乃人道所以相亲，况吏与民乎？吏顾不当乘威力强请求耳。凡人之生，群居杂处，故有经纪礼义以相交接。汝独不欲修之，宁能高飞远走，不在人闲邪？亭长素善吏，岁时遗之，礼也。”人曰：“苟如此，律何故禁之？”茂笑曰：“律设大法，礼顺人情。今我以礼教汝，汝必无怨恶；以律治汝，何所措其手足乎？一门之内，小者可论，大者可杀也。且归念之！”于是人纳其训，吏怀其恩。初，茂到县，有所废置，吏人笑之，邻城闻者皆蚩其不能。河南郡为置守令，茂不为嫌，理事自若。《东观记》曰：“守令与茂并居，久之，吏人不归往守令。”数年，教化大行，道不拾遗。平帝时，天下大蝗，河南二十余县皆被其灾，独不入密县界。督邮言之，《续汉志》曰：“郡监县有五部，部有督邮掾，以察诸县也。”太守不信，自出案行，见乃服焉。

	 

	是时王莽秉政，置大司农六部丞，劝课农桑，王莽摄政，置大司农部丞十三人，人部一州，劝课农桑。今书及《东观记》并言六部。迁茂为京部丞，密人老少皆涕泣随送。及莽居摄，以病免归郡，常为门下掾祭酒，不肯作职吏。

	 

	更始立，以茂为侍中祭酒，《续汉志》曰：“侍中，无员，掌侍左右，顾问应对，本有仆射一人，中兴转为祭酒。”从至长安，知更始政乱，以年老乞骸骨归。

	 

	时光武初即位，先访求茂，茂诣河阳谒见。《东观记》曰，茂时年七十余矣。乃下诏曰：“前密令卓茂，束身自修，执节淳固，诚能为人所不能为。夫名冠天下，当受天下重赏，故武王诛纣，封比干之墓，表商容之闾。王子比干，纣杀之。商容，殷贤臣。武王入殷，命闳夭封比干之墓，命毕公表商容之闾。表，旌显也。闾，里门也。事见《史记》。今以茂为太傅，封曪德侯，食邑二千户，《东观记》、《续汉书》皆作“宣德侯”。赐几杖车马，衣一袭，絮五百斤”。单复具谓之袭。复以茂长子戎为太中大夫，次子崇为中郎，给事黄门。建武四年，薨，赐棺帜冢地，车驾素服亲临送葬。

	 

	子崇嗣，徙封泛乡侯，官至大司农。泛乡在琅邪郡不其县。崇卒，子棽嗣。棽音丑金反，又所金反。棽卒，子欣嗣。欣卒，子隆嗣。永元十五年，隆卒，无子，国除。

	 

	初，茂与同县孔休、陈留蔡勋、安众刘宣、楚国龚胜、上党鲍宣六人同志，不仕王莽时，并名重当时。休字子泉，哀帝初，守新都令。新都，县也，属南阳郡。后王莽秉权，休去官归家。及莽篡位，遣使赍玄纁、束帛，请为国师，遂欧血托病，杜门自绝。光武即位，求休、勋子孙，赐谷以旌显之。刘宣字子高，安众侯崇之从弟，知王莽当篡，乃变名姓，抱经书隐避林薮。建武初乃出，光武以宣袭封安众侯。擢龚胜子赐为上谷太守。胜、鲍宣事在《前书》。勋事在玄孙邕传。

	 

	论曰：建武之初，雄豪方扰，虓呼者连响，婴城者相望，虓，虎怒也。《诗》曰：“阚如虓虎。”婴城，言以城自婴绕。斯固倥偬不暇给之日。《字书》曰：“倥偬，穷困也。给，足也。”日促事多，不暇给足也。卓茂断断小宰，无它庸能，断断犹专一也。《书》曰：“断断猗无它伎。”时已七十余矣，而首加聘命，优辞重礼，其与周、燕之君表闾立馆何异哉？《史记》燕昭王即位，欲雪齐耻，以招贤者，得郭隗，为筑宫而师事之。于是蕴愤归道之宾，蕴，积也。越关阻，捐宗族，以排金门者众矣。夫厚性宽中近于仁，犯而不校邻于恕，校，报也。邻，近也。曾子曰：“犯而不校。”率斯道也，怨悔曷其至乎！怨谓为人所怨也。悔，恨也。

	 

	鲁恭字仲康，扶风平陵人也。其先出于鲁顷公，为楚所灭，迁于下邑，因氏焉。世吏二千石，哀平闲，自鲁而徙。祖父匡，王莽时，为羲和，有权数，号曰“智囊”。匡设六管之法以穷工商，故曰权数。父某，建武初，为武陵太守，卒官。时恭年十二，弟丕七岁，昼夜号踊不绝声，郡中赙赠无所受，《公羊传》曰：“货财曰赙。”乃归服丧，礼过成人，乡里奇之。十五，与母及丕俱居太学，习《鲁诗》，高祖时鲁申公诗也。闭户讲诵，绝人闲事，兄弟俱为诸儒所称，学士争归之。

	 

	太尉赵熹慕其志，每岁时遣子问以酒粮，皆辞不受。问，遗也。恭怜丕小，欲先就其名，托疾不仕。郡数以礼请，谢不肯应，母强遣之，恭不得已而西，因留新丰教授。建初初，丕举方正，恭始为郡吏。太傅赵熹闻而辟之。肃宗集诸儒于白虎观，恭特以经明得召，与其议。与音豫也。

	 

	熹复举恭直言，待诏公车，拜中牟令。恭专以德化为理，不任刑罚。讼人许伯等争田，累守令不能决，恭为平理曲直，皆退而自责，辍耕相让。亭长从人借牛而不肯还之，牛主讼于恭。恭召亭长，来令归牛者再三，犹不从。恭叹曰：“是教化不行也。”欲解印绶去。掾史泣涕共留之，续汉志曰：“县置掾史如郡。”亭长乃惭悔，还牛，诣狱受罪，恭贳不问。贳，宽贷也，音时夜反。于是吏人信服。建初七年，郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。仁恕掾，主狱，属河南尹，见《汉官仪》。廉，察也。恭随行阡陌，俱坐桑下，有雉过，止其傍。傍有童儿，亲曰：“儿何不捕之？”儿言“雉方将雏”。亲瞿然而起，瞿音久住反。与恭诀曰：“所以来者，欲察君之政迹耳。今虫不犯境，此一异也；化及鸟兽，此二异也；竖子有仁心，此三异也。久留，徒扰贤者耳。”还府，具以状白安，是岁，嘉禾生恭便坐廷中，便坐，于便侧之处，非正室也。《续汉书》云：“恭谦不矜功，封以言府，府即奏上。尹以檄劳曰：‘君以名德，久屈中牟，物产之化流行，天降休瑞，应行而生，尹甚嘉之。’”安因上书言状，帝异之。会诏百官举贤良方正，恭荐中牟名士王方，帝即征方诣公车，礼之与公卿所举同，方致位侍中。恭在事三年，州举尤异，会遭母丧去官，吏人思之。

	 

	后拜侍御史。和帝初立，议遣车骑将军窦宪与征西将军耿秉击匈奴，恭上疏谏曰：

	 

	陛下亲劳圣思，日昊不食，忧在军役，诚欲以安定北垂，为人除患，定万世之计也。臣伏独思之，未见其便。社稷之计，万人之命，在于一举。数年以来，秋稼不熟，人食不足，仓库空虚，国无畜积。会新遭大忧，人怀恐惧。章帝崩也。陛下躬大圣之德，履至孝之行，尽谅阴三年，听于冢宰。百姓阙然，三时不闻警跸之音，三时，秋、夏、冬也。天子出警入跸。和帝章和二年二月即位，明年春，议击匈奴。帝在谅阴不出，故百姓三时不闻警跸。莫不怀思皇皇，若有求而不得。《礼记·檀弓》曰：“鲁人颜丁善居丧，始死，皇皇焉如有求而不得。”言百姓思帝，故恭引之。今乃以盛春之月，兴发军役，扰动天下，以事戎夷，诚非所以垂恩中国，改元正时，由内及外也。

	 

	万民者，天之所生。天爱其所生，犹父母爱其子。一物有不得其所者，则天气为之舛错，况于人乎？故爱人者必有天报。昔太王重人命而去邠，故获上天之祐。《史记》，古公修后稷、公刘之业，国人皆戴之。戎翟攻之，人人皆怒欲战，古公曰：“人以我故战，杀人父子，予不忍为。”乃与私属尽去邠，止于岐下。邠人举国扶老携弱，尽复归于岐下。旁国闻之，亦多归附。古公乃营筑城郭室屋而邑之，人皆歌颂其德。武王即位，追尊古公为大王。夫戎狄者，四方之异气也。蹲夷踞肆，与鸟兽无别。夷，平也。肆，放也。言平坐踞傲，肆放无礼也。若杂居中国，则错乱天气，污辱善人，是以圣王之制，羁縻不绝而已。《字书》曰：“羁，《马络头》也。”苍颉篇曰：“縻，牛缰也。”

	 

	今边境无事，宜当修仁行义，尚于无为，令家给人足，安业乐产。夫人道乂于下，则阴阳和于上，祥风时雨，覆被远方，夷狄重译而至矣。《易》曰：‘有孚盈缶，终来有它吉。’《易·比卦》辞也。孚，诚信也。缶，土器也。王弼注云：“亲乎天下，著信盈缶，应者岂一道而来，故必有它吉也。”言甘雨满我之缶，诚来有我而吉已。《比卦·坤》下《坎》上。《坤》为土，缶之象也。《坎》为水，雨之象也。《坎》在《坤》上，故曰甘雨满我之缶。有诚信，则它人来附而吉也。夫以德胜人者昌，以力胜人者亡。今匈奴为鲜卑所杀，远臧于史侯河西，去塞数千里，而欲乘其虚耗，利其微弱，是非义之所出也。前太仆祭肜远出塞外，卒不见一胡而兵已困矣。永平十六年，窦固、祭肜、耿秉、来苗等四道出击匈奴。固至天山，击走呼衍王，肜坐不至涿邪山，无所见而还，下狱免为庶人也。白山之难，不绝如綖，白山即天山也。言肜、固俱击匈奴，固至天山，肜还下狱，同历艰危，故曰如綖。《公羊传》曰“中国不绝若綖”也。都护陷没，士卒死者如积，永平末年，焉耆、龟兹共攻没都护陈睦，杀吏士二千余人。迄今被其辜毒。孤寡哀思之心未弭，仁者念之，以为累息，柰何复欲袭其迹，不顾患难乎？今始征发，而大司农调度不足，度音大各反。使者在道，分部督趣，趣音促。上下相迫，民闲之急亦已甚矣。三辅、并、凉少雨，麦根枯焦，牛死日甚，此其不合天心之效也。群僚百姓，咸曰不可，陛下独柰何以一人之计，弃万人之命，不恤其言乎？上观天心，下察人志，足以知事之得失。臣恐中国不为中国，岂徒匈奴而已哉！惟陛下留圣恩，休罢士卒，以顺天心。

	 

	书奏，不从。每政事有益于人，恭辄言其便，无所隐讳。

	 

	其后拜为《鲁诗》博士，由是家法学者日盛。迁侍中，数召宴见，问以得失，赏赐恩礼宠异焉。迁乐安相。章帝孙千乘王宠相也。和帝改千乘国为乐安国，故城在今淄州高苑县北。是时东州多盗贼，群辈攻劫，诸郡患之。恭到，重购赏，开恩信，《说文》曰：“以财相赇曰购。”其渠帅张汉等率支党降，恭上以汉补博昌尉，博昌，县，属千乘国，今青州县也。其余遂自相捕击，尽破平之，州郡以安。

	 

	永元九年，征拜议郎。八月，饮酎，斋会章台，诏使小黄门特引恭前。其夜拜侍中，来使陪乘，劳问甚渥。冬，迁光禄勋，选举清平，京师贵戚莫能枉其正。十年，代吕盖为司徒。《汉官仪》曰：“吕盖字君玉，苑陵人。”十五年，从巡狩南阳，除子抚为郎中，赐驸马从驾。驸，副也。非正所乘，皆为副。《说文》曰：“驸马，副马也。”时弟丕亦为侍中。兄弟父子并列朝廷。后坐事策免。《续汉书》曰“坐族弟弘农都尉炳事免官”也。殇帝即位，以恭为长乐卫尉。永初元年，复代梁鲔为司徒。《汉官仪》曰“鲔字伯元，河东平阳人”也。

	 

	初，和帝末，下令麦秋得案验薄刑，而州郡好以苛察为政，因此遂盛夏断狱。恭上疏谏曰：

	 

	臣伏见诏书，敬若天时，若，顺也。《尚书·尧典》曰：“乃命羲和，钦若昊天，敬授人时。”忧念万民，为崇和气，罪非殊死，且勿案验。进柔良，退贪残，奉时令。言顺《月令》以行事也。所以助仁德，顺昊天，致和气，利黎民者也。

	 

	旧制至立秋乃行薄刑，自永元十五年以来，改用孟夏，而刺吏、太守不深惟忧民息事之原，进良退残之化，《月令》曰：“孟夏，命太尉赞桀俊，遂贤良，举长大，行爵出禄，必当其位。”因以盛夏征召农人，拘对考验，连滞无已，司隶典司京师，四方是则，《汉官仪》曰：“司隶校尉董领京师及三辅、三河、弘农。”而近于春月分行诸部，托言劳来贫人，而无隐恻之实，烦扰郡县，廉考非急，逮捕一人，罪延十数，逮，及也。辞所连及，即追捕之。上逆时气，下伤农业。案《易》五月《姤》用事。《东观记》曰：“五月《姤卦》用事。”《姤卦·巽》下干上，初六，一阴爻生，五月之卦也。本多作“后”，古字通。经曰：“后以施令诰四方。”诰，理也。《易·姤卦·象》曰：“天下有风，《姤》，后以施令诰四方。”《干》为天，君之象也；《巽》为风，号令之象也；后，君也；故以喻人君施令也。言君以夏至之日，施命令止四方行者，所以助微阴也。《易·复卦》曰：“先王以至日闭关，商旅不行。”故夏至宜止行也。五月阴气始生，故曰微阴。行者尚止之，况于逮召考掠，夺其时哉！

	 

	比年水旱伤稼，人饥流冗。冗，散也。今始夏，百谷权舆，阳气胎养之时。《尔雅》曰：“权舆，始也。”万物皆含胎长养之时。自三月以来，阴寒不暖，物当化变而不被和气。《月令》：“孟夏断薄刑，出轻系。行秋令则苦雨数来，五谷不熟。”郑玄注《礼记》云：“申之气乘之也。苦雨，白露之类也，时物得而伤也。”又曰：“仲夏挺重囚，益其食。挺犹宽也。行秋令则草木零落，西之气乘之也。八月宿直昴，为狱主杀。人伤于疫。”大陵之气为害也。大陵，星名。《春秋合诚图》曰“大陵主死丧”也。夫断薄刑者，谓其轻罪已正，不欲令久系，故时断之也。臣愚以为今孟夏之制，可从此令，其决狱案考，皆以立秋为断，以顺时节，育成万物，则天地以和，刑罚以清矣。

	 

	初，肃宗时，断狱皆以冬至之前，自后论者互多驳异。邓太后诏公卿以下会议，恭议奏曰：

	 

	夫阴阳之气，相扶而行，发动用事，各有时节。若不当其时，则物随而伤。王者虽质文不同，而兹道无变，四时之政，行之若一。《月令》，周世所造，而所据皆夏之时也，谓气候及星辰昏旦，皆夏时也。其变者唯正朔、服色、牺牲、徽号、器械而已。夏以建寅为正，服色、牺牲、徽号、器械皆尚黑；殷以建丑为正，尚白；周以建子为正，尚赤。周以夜半为朔，殷以鸡鸣为朔，夏以平旦为朔。祭天地宗庙曰牺，卜得吉曰牲。徽号，旌旗之名也。器械，礼乐之器及甲兵也。故曰：“殷因于夏礼，周因于殷礼，所损益可知也。”《易》曰：“潜龙勿用。”龙以喻阳气，《易·乾卦·初九·爻辞》。言十一月、十二月阳气潜臧，未得用事。虽煦嘘万物，养其根荄，荄，草根也，荄音该，又音皆。而犹盛阴在上，地涷水冰，阳气否隔，闭而成冬。故曰：“履霜坚冰，阴始凝也。驯致其道，至坚冰也。”《易·坤卦·象辞》也。驯，顺也。言阴以卑顺为道，渐至显著，犹自履霜而至坚冰。言五月微阴始起，至十一月坚冰至也。

	 

	夫王者之作，因时为法。孝章皇帝深惟古人之道，助三正之微，定律著令，三正，三微也。《前书音义》曰：“言阳气始施，万物微而未著，故曰微。”一曰天统，谓周十一月建子为正，天始施之端也。二日地统，谓殷十二月建丑为正，地始化之端也。三曰人统，谓夏十三月建寅为正，人始成之端也。冀承天心，顺物性命，以致时雍。然从变改以来，年岁不熟，谷价常贵，人不宁安。小吏不与国同心者，率入十一月得死罪贼，不问曲直，便即格杀。虽有疑罪，不复谳正。一夫吁嗟，王道为亏，况于众乎？《易》十一月“君子以议狱缓死”《易·中孚·象词》也。《稽览图·中孚》十一月卦也。可令疑罪使详其法，大辟之科，尽冬月乃断。其立春在十二月中者，勿以报囚如故事。报囚，谓奏请报决也。

	 

	后卒施行。

	 

	恭再在公位，选辟高第，至列卿郡守者数十人。而其耆旧大姓，或不蒙荐举，至有怨望者。恭闻之，曰：“学之不讲，是吾忧也。讲，习也。《论语》孔子之言也。诸生不有乡举者乎？”终无所言。言人患学之不习耳，若能究习，自有乡里之举，岂要待三公之辟乎?恭性谦退，奏议依经，潜有补益，然终不自显，故不以刚直为称。三年，以老病策罢。六年，年八十一，卒于家。

	 

	以两子为郎。长子谦，为陇西太守，有名绩。谦子旭，官至太仆，从献帝西入关，与司徒王允同谋共诛董卓。及李傕入长安。旭与允俱遇害。

	 

	丕字叔陵，性沉深好学，孳孳不倦，孳孳，不怠之意。遂杜绝交游，不答候问之礼。士友常以此短之，而丕欣然自得。遂兼通《五经》，以《鲁诗》、《尚书》教授，为当世名儒。后归郡，为督邮功曹，所事之将，无不师友待之。

	 

	建初元年，肃宗诏举贤良方正，大司农刘宽举丕。时对策者百有余人，唯丕在高第，除为议郎，迁新野令。视事期年，州课第一，擢拜青州刺史。务在表贤明，慎刑罚。七年，坐事下狱司寇论。司寇，刑名也。决罪曰论，言奏而论决之。《前书》曰“司寇，二岁刑”也。

	 

	元和元年征，再迁，拜赵相。门生就学者常百余人，关东号之曰“《五经》复兴鲁叔陵”。赵王商尝欲避疾，商，赵王良之孙。便时移住学官，丕止不听。学宫谓学舍也。王乃上疏自言，诏书下丕。丕奏曰：“臣闻《礼》，诸侯薨于路寝，大夫卒于嫡室，路寝、嫡室皆正寝。《礼·丧大记》之文。死生有命，未有逃避之典也。学官传五帝之道，修先王礼乐教化之处，王欲废塞以广游宴，事不可听。”诏从丕言，王以此惮之。其后帝巡狩之赵，特被引见，难问经传，厚加赏赐。在职六年，嘉瑞屡降，吏人重之。

	 

	永元二年，迁东郡太守。丕在二郡，为人修通溉灌，百姓殷富。数荐达幽隐名士。《续汉书》曰：“荐王龚等，皆备帷幄近臣。”明年，拜陈留太守。视事三期，后坐禀贫人不实，征司寇论。

	 

	十一年复征，再迁中散大夫。《续汉志》曰：“秩六百石，无员。”。时侍中贾逵荐丕道蓺深明，宜见任用。和帝因朝会，召见诸儒，丕与侍中贾逵、尚书令黄香等相难数事，帝善丕说，罢朝，特赐冠帻履袜衣一袭。丕因上疏曰：“臣以愚顽，显备大位，犬马气衰，猥得进见，论难于前，无所甄明，甄，别也。衣服之赐，诚为优过。臣闻说经者，传先师之言，非从己出，不得相让；相让则道不明，若规矩权衡之不可枉也。规，圆也。矩，方也。权，秤锤。衡，秤衡。难者必明其据，说者务立其义，浮华无用之言不陈于前，故精思不劳而道术愈章。法异者，各令自说师法，博观其义。览诗人之旨意，察《雅·颂》之终始，明舜、禹、皋陶之相戒，《尚书》帝舜谓禹曰：“臣作朕股肱耳目。”禹戒舜曰：“安汝止，慎乃在位。”咎繇戒禹曰：“慎厥身修，思永，惇叙九族，在知人。”禹曰：“吁咸若时，惟帝其难之。”是相诫也。显周公、箕子之所陈，周公作《无逸》、《立政》二篇以戒成王，箕子为武王陈《洪范》九畴之义，并见《尚书》。观乎人文，化成天下。《易·贲卦》曰：“观乎天文，以察时变；观乎人文，以化成天下。”注云：“解天之文，则时变可知；解人之文，则化成可为也。”陛下既广纳謇謇以开四聪，无令刍荛以言得罪；刍荛，采薪者也。《大雅·板诗》曰“询于刍荛”也。既显岩穴以求仁贤，无使幽远独有遗失。”

	 

	十三年，迁为侍中，免。

	 

	永初二年，诏公卿举儒术笃学者，大将军邓骘举丕，再迁，复为侍中、左中郎将，再为三老。三老，解见《明帝纪》也。五年，年七十五，卒于官。

	 

	魏霸字乔卿，济阴句阳人也。句音钩。世有礼义。霸少丧亲，兄弟同居，州里慕其雍和。

	 

	建初中，举孝廉，八迁。和帝时为钜鹿太守。以简朴宽恕为政。掾史有过，要先诲其失，不改者乃罢之。吏或相毁诉，霸辄称它吏之长，终不及人短，言者怀惭，谮讼遂息。

	 

	永元十六年，征拜将作大匠。明年，和帝崩，典作顺陵。时盛冬地冻，中使督促，数罚县吏以厉霸。霸抚循而已，初不切责，而反劳之曰：“令诸卿被辱，大匠过也。”吏皆怀恩，力作倍功。

	 

	延平元年，代尹勤为太常。明年，以病致仕，为光禄大夫。永初五年，拜长乐卫尉，以病乞身，复为光禄大夫，卒于官。

	 

	刘宽字文饶，弘农华阴人也。《谢承书》曰“宽少学欧阳《尚书》、京氏《易》，尤明《韩诗外传》。星官、风角、算历，皆究极师法，称为通儒。未尝与人争埶利之事”也。角，隅也。观四隅之风占之也。父崎，顺帝时为司徒。崎音丘宜反。宽尝行，有人失牛者，乃就宽车中认之。宽无所言，下驾步归。有顷，认者得牛而送还，叩头谢曰：“惭负长者，随所刑罪。”宽曰：“物有相类，事容脱误，幸劳见归，何为谢之？”州里服其不校。校，报也。《论语》曰：曾子曰“犯而不校”。

	 

	桓帝时，大将军辟，五迁司徒长史。大将军，梁冀也。时京师地震，特见询问，再迁，出为东海相。东海王强曾孙臻之相也。延熹八年，征拜尚书令，迁南阳太守。典历三郡，温仁多恕，虽在仓卒，未尝疾言遽色。常以为“齐之以刑，民免而无耻”。吏人有过，但用蒲鞭罚之，示辱而已，终不加苦。事有功善，推之自下。灾异或见，引躬克责。每行县止息亭传，辄引学官祭酒及处士诸生执经对讲。《续汉书》曰：“博士祭酒，秩六百石。祭酒本仆射也，中兴改为祭酒。”处士，有道蓺而在家者。见父老慰以农里之言，少年勉以孝悌之训。人感德兴行，日有所化。

	 

	灵帝初，征拜太中大夫，侍讲华光殿。洛阳宫殿簿云：“华光殿在华林园内。”迁侍中，赐衣一袭。转屯骑校尉，迁宗正，转光禄勋。熹平五年，代许训为太尉。《汉官仪》曰：“许训字季师，平舆人。”灵帝颇好学蓺，每引见宽，常令讲经。宽尝于坐被酒睡伏。被，加也，为酒所加也。被音平寄反。帝问：“太尉醉邪？”宽仰对曰：“臣不敢醉，但任重责大，忧心如醉。”帝重其言。

	 

	宽简略嗜酒，不好盥浴，《说文》曰：“澡手曰盥。”音管。京师以为谚。尝坐客，遣苍头市酒，迂久，大醉而还。迂久犹良久也。客不堪之，骂曰：“畜产。”宽须臾遣人视奴，疑必自杀。顾左右曰：“此人也，骂言畜产，辱孰甚焉！故吾惧其死也。”夫人欲试宽令恚，伺当朝会，装严已讫，使侍婢奉肉羹，翻污朝衣。婢遽收之，宽神色不异，乃徐言曰：“羹烂汝手？”其性度如此。海内称为长者。

	 

	后以日食策免。拜卫尉。光和二年，复代段颎为太尉。在职三年，以日变免。又拜永乐少府，迁光禄勋。以先策黄巾逆谋，先策谓预知也。以事上闻，封逯乡侯六百户。逯音录。中平二年卒，时年六十六。赠车骑将军印绶，位特进，谥曰昭烈侯。子松嗣，官至宗正。

	 

	赞曰：卓、鲁款款，情悫德满。款款，忠诚也。仁感昆虫，爱及胎卵。童儿不捕雉也。宽、霸临政，亦称优缓。