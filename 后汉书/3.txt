六年春正月丙辰，改舂陵乡为章陵县。世世复徭役，比丰、沛，无有所豫。高祖沛丰邑人，故代代复，今比之也。复音福。

	 

	辛酉，诏曰：“往岁水旱蝗虫为灾，谷价腾跃，言踊贵也。人用困乏。朕惟百姓无以自赡，恻然愍之。其命郡国有谷者，给禀《说文》：“禀，赐谷也。”音笔锦反。高年、鳏、寡、孤、独及笃癃、无家属贫不能自存者，如《律》。《大戴礼》曰：“六十无妻曰鳏，五十无夫曰寡。”礼记曰：“幼而无父曰孤，老而无子曰独。”《尔雅》曰：“笃，困也。”《苍颉篇》曰：“癃，病也。”《汉律》今亡。二千石勉加循抚，无令失职。”职犹常也。

	 

	扬武将军马成等拔舒，获李宪。

	 

	二月，大司马吴汉拔朐，获董宪、庞萌，山东悉平。诸将还京师，置酒赏赐。

	 

	三月，公孙述遣将任满寇南郡。今荆州也。

	 

	夏四月丙子，幸长安，始谒高庙，遂有事十一陵。有事谓祭也。《左传》曰：“有事于太庙。”高祖长陵，惠帝安陵，文帝霸陵，景帝阳陵，武帝茂陵，昭帝平陵，宣帝杜陵，元帝渭陵，成帝延陵，哀帝义陵，平帝康陵。

	 

	遣虎牙大将军盖延等七将军从陇道伐公孙述。

	 

	五月己未，至自长安。

	 

	隗嚣反，盖延等因与嚣战于陇阺，诸将败绩。

	 

	辛丑，诏曰：“惟天水、陇西、安定、北地并郡名。天水今秦州，安定今泾州，北地今宁州，陇西今渭州。吏人为隗嚣所诖误者，《说文》曰：“诖亦误也。”音古卖反。又三辅遭难赤眉，有犯法不道者，《前书》音义曰：“《律》：杀不辜一家三人为不道。”自殊死以下，皆赦除之。”

	 

	六月辛卯，诏曰：“夫张官置吏，所以为人也。《管子》曰：“张官置吏，所以奉主之法。”今百姓遭难，户口耗少，而县官吏职所置尚繁，其令司隶、州牧《汉官仪》曰：“司隶校尉部河南、河内、右扶风、左冯翊、京兆、河东、弘农七郡于河南洛阳，故谓东京为‘司隶’。”各实所部，省减吏员。县国不足置长吏可并合者，并音必政反。上大司徒、大司空二府。”于是条奏并省四百余县，吏职减损，十置其一。

	 

	代郡太守刘兴击卢芳将贾览于高柳，战殁。高柳，县，属代郡，故城在今云州定襄县。

	 

	初，乐浪人王调据郡不服。乐浪，郡，故朝鲜国也，在辽东。秋，遣乐浪太守王遵击之，郡吏杀调降。

	 

	遣前将军李通率二将军，与公孙述将战于西城，破之。西城，县，属汉中，今金州县也。

	 

	夏，蝗。

	 

	秋九月庚子，赦乐浪谋反大逆殊死已下。

	 

	丙寅晦，日有食之。

	 

	冬十月丁丑，诏曰：“吾德薄不明，寇贼为害，强弱相陵，元元失所。《诗》云：‘日月告凶，不用其行。’《诗·小雅》郑玄注云：“告凶，告天下凶亡之征也。行，道度也。不用之者，谓相干犯。”永念厥咎，内疚于心。疚，病也。《诗》曰：“忧心孔疚。”其来公卿举贤良、方正各一人；武帝建元元年，始诏举贤良方正、直言极谏之士也。百僚并上封事，无有隐讳；宣帝始令群臣得奏封事，以知下情。有司修职，务遵法度。”

	 

	十一月丁卯，诏王莽时吏人没入为奴婢不应旧法者，皆免为庶人。

	 

	十二月壬辰，大司空宋弘免。

	 

	癸巳，诏曰：“顷者师旅未解，用度不足，故行什一之税。谓十分而税其一也。《孟子》曰：“夏五十而贡，殷七十而助，周百亩而彻，其实皆什一也。”今军士屯田，粮储差积。武帝初通西域，始置校尉屯田。其令郡国收见田租三十税一，如旧制。”景帝二年，令人田租三十而税一，今依景帝，故云“旧制”。

	 

	隗嚣遣将行巡寇扶风，行，姓；巡，名。汉有行祐，为赵相，见《风俗通》。征西大将军冯异拒破之。

	 

	是岁，初罢郡国都尉官。始遣列侯就国。匈奴遣使来献，使中郎将报命。《汉官仪》曰：“使匈奴中郎将，拥节，秩比二千石。”《匈奴传》云：“令中郎将韩统报命，赂遗金币。”

	 

	七年春正月丙申，诏中都官、三辅、郡、国出系囚，非犯殊死，皆一切勿案其罪。见徒免为庶人。耐罪亡命，吏以文除之。耐，轻刑之名。《前书》音义曰：“一岁刑为罚作，二岁刑已上为耐。”耐音乃代反。亡命谓犯耐罪而背名逃者。令吏为文簿，记其姓名而除其罪，恐遂逃不归，因失名籍。

	 

	又诏曰：“世以厚葬为德，薄终为鄙，至于富者奢僭，贫者单财，单，尽也。法令不能禁，礼义不能止，仓卒乃知其咎。仓卒谓丧乱也。诸厚葬者皆被发掘，故乃知其咎。咎，恶也。其布告天下，令知忠臣、孝子、慈兄、悌弟薄葬送终之义。”

	 

	二月辛巳，罢护漕都尉官。

	 

	三月丁酉，诏曰：“今国有众军，并多精勇，宜且罢轻车、骑士、材官、楼船士及军假吏，《汉官仪》曰：“高祖命天下郡国选能引关蹶张，材力武猛者，以为轻车、骑士、材官、楼船，常以立秋后讲肄课试，各有员数。平地用车骑，山阻用材官，水泉用楼船。”军假吏谓军中权置吏也。今悉罢之。令还复民伍。”

	 

	公孙述立隗嚣为朔宁王。

	 

	癸亥晦，日有食之，避正殿，寝兵，不听事五日。诏曰：“吾德薄致灾，谪见日月，谪，责也。音直革反。《左传》曰：“人君为政不用善，自取谪于日月之灾也。”战栗恐惧，夫何言哉！今方念愆，庶消厥咎。其令有司各修职任，奉遵法度，惠兹元元。百僚各上封事，无有所讳。其上书者，不得言圣。”

	 

	夏四月壬午，诏曰：“比阴阳错谬，日月薄食。百姓有过，在予一人，大赦天下。公、卿、司隶、州牧举贤良、方正各一人，遣诣公车，朕将览试焉。”公车，门名。公车所在，因以名焉。《汉官仪》曰：“公车司马掌殿司马门，天下上事及征召皆总领之。”

	 

	五月戊戌，前将军李通为大司空。

	 

	甲寅，诏吏人遭饥乱及为青、徐贼所略为奴婢下妻，欲去留者，恣听之。杜预注《左传》云：“不以道取为略。”敢拘制不还，以卖人法从事。言从卖人之事以结其罪。

	 

	是夏，连雨水。

	 

	汉忠将军王常为横野大将军。

	 

	八月丁亥，封前河闲王邵为河闲王。

	 

	隗嚣寇安定，征西大将军冯异、征虏将军祭遵击却之。

	 

	冬，卢芳所置朔方太守田飒、音立。云中太守乔扈各举郡降。

	 

	是岁，省长水、射声二校尉官。《前书》音义曰：“长水，地名，胡骑所屯。射声谓工射者也，夜中闻声则射之，因以为名。”二校尉皆武帝置，今省之。

	 

	八年春正月，中郎将来歙袭略阳，县名，属天水郡，故城在今秦州陇城县西北。杀隗嚣守将而据其城。

	 

	夏四月，司隶校尉傅抗下狱死。

	 

	隗嚣攻来歙，不能下。闰月，帝自征嚣，河西大将军窦融率五郡太守与车驾会高平。五郡谓陇西、金城、天水、酒泉、张掖。高平，县名，属安定，后改为平高，今原州县。陇右溃，隗嚣奔西城，遣大司马吴汉、征南大将军岑彭围之；进幸上邽，不降，上邽，县名，属陇西郡，故邽戎邑，今秦州县。命虎牙大将军盖延、建威大将军耿弇攻之。

	 

	颍川盗贼寇没属县，河东守守兵亦叛，京师骚动。

	 

	秋，大水。

	 

	八月，帝自上邽晨夜东驰。九月乙卯，车驾还宫。

	 

	庚申，帝自征颍川盗贼，皆降。

	 

	安丘侯张步叛归琅邪，安丘，县，属北海郡，今密州县，有渠丘亭。琅邪太守陈俊讨获之。

	 

	戊寅，至自颍川。

	 

	冬十月丙午，幸怀。十一月乙丑，至自怀。

	 

	公孙述遣兵救隗嚣，吴汉、盖延等还军长安。天水、陇西复反归嚣。

	 

	十二月，高句丽王遣使奉贡。

	 

	是岁大水。《左传》曰：“平原出水为大水。”

	 

	九年春正月，隗嚣病死，其将王元、周宗复立嚣子纯为王。

	 

	徙雁门吏人于太原。

	 

	三月辛亥，初置青巾左校尉官。

	 

	公孙述遣将田戎、任满据荆门。《水经注》曰：“江水东历荆门、虎牙之闲。荆门山在南，上合下开，其状似门，虎牙山在北，石壁色红，闲有白文类牙，故以名也。此二山，楚之西塞也。”在今硖州夷陵县东南。

	 

	夏六月丙戌，幸缑氏，登轘辕。缑氏县有缑氏山，轘辕山有轘辕坂，并在洛阳之东南。

	 

	遣大司马吴汉率四将军击卢芳将贾览于高柳，战不利。

	 

	秋八月，遣中郎将来歙监征西大将军冯异等五将军讨隗纯于天水。

	 

	骠骑大将军杜茂与贾览战于繁畤，县名，属雁门郡，今代州县。茂军败绩。

	 

	是岁，省关都尉，《前书》曰秦官也，武帝置。复置护羌校尉官。《汉官仪》曰：“武帝置，秩比二千石，持节，以护西羌。王莽乱，遂罢。”时班彪议，宜复其官，以理冤结。帝从之，以牛邯为护羌校尉，都于陇西令居县。

	 

	十年春正月，大司马吴汉率捕虏将军王霸等五将军击贾览于高柳，匈奴遣骑救览，诸将与战，却之。

	 

	修理长安高庙。

	 

	夏，征西大将军冯异破公孙述将赵匡于天水，斩之。征西大将军冯异薨。

	 

	秋八月己亥，幸长安，祠高庙，遂有事十一陵。

	 

	戊戌，进幸汧。县名，属右扶风，故城在今陇州汧源县。隗嚣将高峻降。

	 

	冬十月，中郎将来歙等大破隗纯于落门，《前书》曰天水冀县有落门聚，在今渭州陇西县东南；有落门山，落门水出焉。其将王元奔蜀，纯与周宗降，陇右平。

	 

	先零羌寇金城、陇西，金城，郡，故城在今兰州广武县之西南。来歙率诸将击羌于五溪，大破之。续汉志曰陇西襄武县有五溪聚。

	 

	庚寅，车驾还宫。

	 

	是岁，省定襄郡，定襄故城在今胜州界。徙其民于西河。郡名，今石州离石县。泗水王歙薨。淄川王终薨。

	 

	十一年春二月己卯，诏曰：“天地之性人为贵。其杀奴婢，不得减罪。”

	 

	三月己酉，幸南阳；还，幸章陵，祠园陵。

	 

	城阳王祉薨。

	 

	庚午，车驾还宫。

	 

	闰月，征南大将军岑彭率三将军与公孙述将田戎、任满战于荆门，大破之，获任满。威虏将军冯骏围田戎于江州，县名，属巴郡，今渝州巴县。岑彭遂率舟师伐公孙述，平巴郡。

	 

	夏四月丁卯，省大司徒司直官。《汉官仪》曰：“武帝置丞相司直，元寿二年改丞相为大司徒，司直仍旧。”今省。

	 

	先零羌寇临洮。县名，属陇西郡，故城在今岷州。

	 

	六月，中郎将来歙率扬武将军马成破公孙述将王元、环安于下辩。县名，属武都郡，今成州同谷县，旧名武卫城。安遣闲人刺杀中郎将来歙。闲，谍也，谓伺候闲隙也。帝自将征公孙述。秋七月，次长安。《左传》例曰：“凡师出一宿为舍，再宿为信，过信为次。”八月，岑彭破公孙述将侯丹于黄石。即黄石滩也。《水经注》曰：“江水自涪陵东出百里而届于黄石。”在今涪州涪陵县。辅威将军臧宫与公孙述将延岑战于沉水，大破之。《水经注》曰：“沉水出广汉县，下入涪水。”本或作“沉水”及“沅水”者，并非。王元降。至自长安。

	 

	癸亥，诏曰：“敢灸灼奴婢，论如律，免所灸灼者为庶人。”

	 

	冬十月壬午，诏除奴婢射伤人弃市律。

	 

	公孙述遣闲人刺杀征南大将军岑彭。

	 

	马成平武都，因陇西太守马援击破先零羌，徙致天水、陇西、扶风。

	 

	十二月，大司马吴汉率舟师伐公孙述。

	 

	是岁，省朔方牧，并并州。朔方，郡，在今夏州朔方县北，上并音必政反。初断州牧自还奏事。《前书》音义曰“刺史每岁尽则入奏事京师”，今断之。哀帝改刺史曰州牧。

	 

	十二年春正月，大司马吴汉与公孙述将史兴战于武阳，斩之。武阳，县，属犍为郡，故城在今眉州隆山县东也。

	 

	三月癸酉，诏陇、蜀民被略为奴婢自讼者，及狱官未报，一切免为庶人。

	 

	夏，甘露降南行唐。县名，属常山郡，今恒州县。六月，黄龙见东阿。今济州县。

	 

	秋七月，威虏将军冯骏拔江州，获田戎。九月，吴汉大破公孙述将谢丰于广都，斩之。广都，今益州。辅威将军臧宫拔涪城，斩公孙恢。涪城，今绵州县也。恢，述之弟。

	 

	大司空李通罢。

	 

	冬十一月戊寅，吴汉、臧宫与公孙述战于成都，大破之。述被创，夜死。辛巳，吴汉屠成都，夷述宗族及延岑等。广雅曰：“夷犹灭也。”

	 

	十二月辛卯，扬武将军马成行大司空事。

	 

	是岁，九真徼外蛮夷张游率种人内属，九真，今爱州县。封为归汉里君。省金城郡属陇西。参狼羌寇武都，武都，今武州也。参音所今反。陇西太守马援讨降之。诏边吏力不足战则守，追虏料敌不拘以逗留法。《说文》曰：“逗，留止也。”《前书》音义曰：“逗是曲行避敌也”。汉法，军行逗留畏懦者斩。追虏或近或远，量敌进退，不拘以军法，直取胜敌为务也。逗，古住字。横野大将军王常薨。遣骠骑大将军杜茂将众郡施刑屯北边，施，读曰驰。驰，解也。《前书》音义曰：“谓有赦令去其钳釱赭衣，谓之驰刑。”筑亭候，亭候，伺候望敌之所。《前书》曰，秦法十里一亭，亭有长，汉因之不改。修烽燧。《前书》音义曰：“边方备警急，作高土台，台上作桔皋，桔皋头有兜零，以薪草置其中，常低之，有寇即燃火举之，以相告，曰烽。又多积薪，寇至即燔之，望其鞕，曰燧。昼则燔燧，夜乃举烽。”广雅曰：“兜零，笼也。”

	 

	十三年春正月庚申，大司徒侯霸薨。

	 

	戊子，诏曰：“往年已来郡国，异味不得有所献御，今犹未止，非徒有豫养导择之劳，豫养谓未至献时豫前养之。导亦择也。至乃烦扰道上，疲费过所。其令太官勿复受。续汉志曰：“太官令一人，秩六百石，掌御膳饮食。”明来下以远方口实所以荐宗庙，自如旧制。”《汉官仪》曰：“口实，膳羞之事也。”

	 

	二月，遣捕虏将军马武屯呼沱河以备匈奴。卢芳自五原亡入匈奴。

	 

	丙辰，诏曰：“长沙王兴、真定王得、河闲王邵、中山王茂，皆袭爵为王，不应经义。以其服属既疏，不当袭爵为王。其以兴为临湘侯，临湘，县，今潭州长沙县。得为真定侯，邵为乐成侯，乐成，县，故城在今瀛州乐寿县西北。茂为单父侯。”今宋州县。音善甫。其宗室及绝国封侯者凡一百三十七人。丁巳，降赵王良为赵公，太原王章为齐公，鲁王兴为鲁公。庚午，以殷绍嘉公孔安为宋公，周承休公姬武为卫公进制。省并西京十三国：广平属钜鹿，真定属常山，河闲属信都，城阳属琅邪，泗水属广陵，淄川属高密，胶东属北海，六安属庐江，广阳属上谷。据此惟有九国，云“十三”，误也。

	 

	三月辛未，沛郡太守韩歆为大司徒。丙子，行大司空马成罢。

	 

	夏四月，大司马吴汉自蜀还京师，于是大飨将士，班劳策勋。班，布也。谓遍布劳来之。其有功者，以策书纪其勋也。劳音力到反。功臣增邑更封，凡三百六十五人。其外戚恩泽封者四十五人。罢左右将军官。《前书》曰左右将军，周官也，秦、汉因之。至此罢。建威大将军耿弇罢。

	 

	益州传送公孙述瞽师、郊庙乐器、葆车、舆辇、于是法物始备。瞽，无目之人也。为乐师，取其无所见，于音声审也。郊庙之器，樽彝之属也。乐器，钟磬之属。葆车谓上建羽葆也。合聚五辨羽名为葆。舆者，车之总名也。辇者，驾人以行。法物谓大驾卤簿仪式也。时草创未暇，今得之始备。时兵革既息，天下少事，文书调役，务从简寡，调谓发也。至乃十存一焉。

	 

	甲寅，冀州牧窦融为大司空。

	 

	五月，匈奴寇河东。

	 

	秋七月，广汉徼外白马羌豪率种人内属。广汉，今益州雒县也。徼犹塞也，音吉吊反。羌有百五十四种，在广汉西北者为白马羌。

	 

	九月，日南徼外蛮夷献白雉、白兔。日南，郡，属交州。

	 

	冬十二月甲寅，诏益州民自八年以来被略为奴婢者，谓公孙述时也。皆一切免为庶人；或依托为人下妻，欲去者，恣听之；敢拘留者，比青、徐二州以略人法从事。

	 

	复置金城郡。前年省并陇西。

	 

	十四年春正月，起南宫前殿。

	 

	匈奴遣使奉献，使中郎将报命。中郎将刘襄也。

	 

	夏四月辛巳，封孔子后志为褒成侯。平帝封孔均为褒成侯。志，均子也。《古今志》曰志时为密令。

	 

	越巂人任贵自称太守，遣使奉计。越巂，郡，武帝置，本邛都也。巂，水名，因越巂水而置郡，故以名焉。计谓人庶名籍，若今计帐。

	 

	秋九月，平城人贾丹杀卢芳将尹由来降。平城属雁门郡，今云州定襄县也。

	 

	是岁，会稽大疫。会稽，今越州县。莎车国、鄯善国遣使奉献。莎车、鄯善，并西域国名。鄯音市战反。

	 

	十二月癸卯，诏益、凉二州奴婢，自八年以来自讼在所官，一切免为庶人，卖者无还直。

	 

	十五年春正月辛丑，大司徒韩歆免，自杀。事见《侯霸传》。

	 

	丁未，有星孛于昴。

	 

	汝南太守欧阳歙为大司徒。建义大将军祐罢。

	 

	丁未，有星孛于营室。

	 

	二月，徙雁门、代郡、上谷三郡民，置常山关、居庸关以东。《前书》曰代郡有常山关，上谷郡居庸县有关。时胡寇数犯边，故徙之。

	 

	初，巴蜀既平，大司马吴汉上书请封皇子，不许，重奏连岁。三月，乃诏群臣议。大司空融、固始侯通、胶东侯复、高密侯禹、太常登等奏议曰：“古者封建诸侯，以藩京师。藩，蓠也。屏，蔽也。《诗·大雅》曰：“介人维藩，大邦维屏。”毛苌注曰：“当用公卿诸侯为藩屏也。”公羊传曰：“京者何？大也。师者何？众也。天子之居，必以众大之辞言之。”周封八百，史记曰“唐、虞协和万国，逮于夏、商，或数千，盖周封八百”也。同姓诸姬并为建国，《左传》曰：“虞、□、焦、滑、霍、杨、韩、魏，皆姬姓也。”夹辅王室，尊事天子，享国永长，为后世法。故《诗》云：‘大启尔宇，为周室辅。’诗鲁颂也。宇，居也。周成王封周公子伯禽于鲁。言大开尔居，以为我周家之辅。高祖圣德，光有天下，亦务亲亲，封立兄弟诸子，不违旧章。陛下德横天地，兴复宗统，心愿褒德赏勋，亲睦九族，孔安国注《尚书》云：“九族谓上至高祖，下至玄孙。”功臣宗室，咸蒙封爵，多受广地，或连属县。今皇子赖天，能胜衣趋拜，陛下恭谦克让，抑而未议，群臣百姓，莫不失望。宜因盛夏吉时，定号位，以广藩辅，《礼记·月令》：“天子孟夏迎夏于南郊，还，乃封诸侯，行爵出禄。”明亲亲，尊宗庙，重社稷，应古合旧，厌塞众心。臣请大司空上舆地图，广雅曰：“舆，载也。”言载在地者，皆图画之。司空掌土地，故命上之。太常择吉日，具礼仪。”制曰：“可。”

	 

	夏四月戊申，以太牢告祠宗庙。丁巳，使大司空融告庙，封皇子辅为右翊公，英为楚公，阳为东海公，康为济南公，苍为东平公，延为淮阳公，荆为山阳公，衡为临淮公，焉为左翊公，京为琅邪公。癸丑，追谥兄伯升为齐武公，兄仲为鲁哀公。

	 

	六月庚午，复置屯骑、长水、射声三校尉官；七年罢。改青巾左校尉为越骑校尉。

	 

	诏下州郡检核垦田顷亩垦，辟也。及户口年纪，又考实二千石长吏阿枉不平者。

	 

	冬十一月甲戌，大司徒欧阳歙下狱死。十二月庚午，关内侯戴涉为大司徒。

	 

	卢芳自匈奴入居高柳。

	 

	是岁，骠骑大将军杜茂免。虎牙大将军盖延薨。

	 

	十六年春二月，交址女子征侧反，略有城邑。

	 

	三月辛丑晦，日有蚀之。

	 

	秋九月，河南尹张伋及诸郡守十余人，坐度田不实，皆下狱死。《东观记》曰：“刺史太守多为诈巧，不务实核，苟以度田为名，聚人田中，并度庐屋里落，聚人遮道啼呼。”

	 

	郡国大姓及兵长、群盗处处并起，攻劫在所，害杀长吏。郡县追讨，到则解散，去复屯结。青、徐、幽、冀四州尤甚。冬十月，遣使者下郡国，听群盗自相纠擿，擿犹发也。音它狄反。五人共斩一人者，除其罪。吏虽逗留回避故纵者，皆勿问，听以禽讨为效。其牧守令长坐界内盗贼而不收捕者，又以畏懦捐城委守者，皆不以为负，委守谓弃其所守也。但取获贼多少为殿最，殿，后也。谓课居后也。最，凡要之首也。言课居先也。唯蔽匿者乃罪之。于是更相追捕，贼并解散。徙其魁帅于它郡，赋田受禀，使安生业。自是牛马放牧，邑门不闭。

	 

	卢芳遣使乞降。十二月甲辰，封芳为代王。

	 

	初，王莽乱后，货币杂用布、帛、金、粟。是岁，始行五铢钱。武帝始为五铢钱，王莽时废，今始行之。

	 

	十七年春正月，赵公良薨。

	 

	二月乙未晦，日有食之。《东观记》曰：“上以日食避正殿，读图谶多，御坐庑下浅露，中风发疾，苦眩甚。左右有白大司马史，病苦如此，不能动摇。自强从公，出乘，以车行数里，病差。四月二日，车驾宿偃师。病差数日，入南阳界，到叶。以车骑省，留数日行，黎阳兵马千余匹，遂到章陵，起居平愈。”

	 

	夏四月乙卯，南巡狩，皇太子及右翊公辅、楚公英、东海公阳、济南公康、东平公苍从，幸颍川，进幸叶、章陵。叶，县，故楚叶公邑，属南阳郡，今许州县也。叶音式涉反。五月乙卯，车驾还宫。

	 

	六月癸巳，临淮公衡薨。

	 

	秋七月，妖巫李广等群起据皖城，县名，属庐江郡，故城在今舒州，有皖水。音下板反。⑴遣虎贲中郎将马援、骠骑将军段志讨之。九月，破皖城，斩李广等。

	 

	冬十月辛巳，废皇后郭氏为中山太后，立贵人阴氏为皇后。进右翊公辅为中山王，食常山郡。本恒山郡，避文帝讳改为常山，故城在今赵州元氏县西。其余九国公，皆即旧封进爵为王。

	 

	甲申，幸章陵。修园庙，祠旧宅，观田庐，置酒作乐，赏赐。时宗室诸母因酣悦，相与语曰：“文叔少时谨信，与人不款曲，唯直柔耳。今乃能如此！”帝闻之，大笑曰：“吾理天下，亦欲以柔道行之。”乃悉为舂陵宗室起祠堂。有五凤皇见于颍川之郏县。郏，今汝州郏城县也。《东观记》曰：“凤高八尺，五彩，群鸟并从，行列盖地数顷，停一十七日。”十二月，至自章陵。

	 

	是岁，莎车国遣使贡献。

	 

	十八年春二月，蜀郡守将史歆叛，遣大司马吴汉率二将军讨之，围成都。

	 

	甲寅，西巡狩，幸长安。三月壬午，祠高庙，遂有事十一陵。历冯翊界，进幸蒲坂，祠后土。《汉官仪》曰：“祭地于河东汾阴后土宫。宫曲入河，古之祭地，泽中方丘也。以夏至日祭，其礼仪如祭天。”蒲坂，县，属河东郡。后土祠在今蒲州汾阴县西北。夏四月癸酉车驾还宫。

	 

	甲戌，诏曰：“今边郡盗谷五十斛，罪至于死，开残吏妄杀之路，其蠲除此法，同之内郡。”

	 

	遣伏波将军马援率楼船将军段志等击交址贼征侧等。

	 

	甲申，幸河内。戊子，至自河内。

	 

	五月，旱。

	 

	卢芳复亡入匈奴。

	 

	秋七月，吴汉拔成都，斩史歆等。壬戌，赦益州所部殊死已下。

	 

	冬十月庚辰，幸宜城。县，属南郡，楚之鄢邑也，故城在今襄州率道县南。还，祠章陵。十二月乙丑，车驾还宫。

	 

	是岁，罢州牧，置刺史。武帝元封五年初置部刺史，掌奉诏条察州，秩六百石，员十三人。成帝绥和元年更名牧，秩二千石。哀帝建平二年复为刺史，元寿二年复为牧。经王莽变革，至建武元年复置牧，今改置刺史。

	 

	十九年春正月庚子，追尊孝宣皇帝曰中宗。始祠昭帝、元帝于太庙，《汉官仪》曰：“光武第虽十二，于父子之次，于成帝为兄弟，于哀帝为诸父，于平帝为祖父，皆不可为之后。上至元帝，于光武为父，故上继元帝而为九代。故《河图》云‘赤九会昌’，谓光武也。”然则宣帝为祖，故追尊及祠之。成帝、哀帝、平帝于长安，舂陵节侯以下四世于章陵。

	 

	妖巫单臣、傅镇等反，据原武，遣太中大夫臧宫围之。夏四月，拔原武，斩臣、镇等。

	 

	伏波将军马援破交址，斩征侧等。因击破九真贼都阳等，降之。

	 

	闰月戊申，进赵、齐、鲁三国公爵为王。

	 

	六月戊申，诏曰：“《春秋》之义，立子以贵。《公羊传》曰：“立嫡以长不以贤，立子以贵不以长。桓公何以贵？母贵也。母贵则子何以贵？子以母贵，母以子贵。”东海王阳，皇后之子，宜承大统。皇太子强，崇执谦退，愿备藩国。父子之情，重久违之。其以强为东海王，立阳为皇太子，改名庄。”

	 

	秋九月，南巡狩。壬申，幸南阳，进幸汝南南顿县舍，置酒会，赐吏人，复南顿田租岁。父老前叩头言：“皇考居此日久，陛下识知寺舍，蔡邕《独断》曰：“陛，阶陛也。与天子言不敢指斥，故云陛下。”《风俗通》曰：“寺，司也。诸官府所止皆曰寺。”光武尝从皇考至南顿，故识知官府舍宇。每来辄加厚恩，愿赐复十年。”帝曰：“天下重器，常恐不任，日复一日，安敢远期十岁乎？”吏人又言：“陛下实惜之，何言谦也？”帝大笑，复增一岁。进幸淮阳、梁、沛。

	 

	西南夷寇益州郡，常璩《华阳国志》云：“武帝元封二年叟夷反，将军郭昌讨平之，因开为益州郡。”故城在今昆州晋宁县是也。遣武威将军刘尚讨之。越巂太守任贵谋叛，十二月，刘尚袭贵，诛之。

	 

	是岁，复置函谷关都尉。九年省，今复置。修西京宫室。

	 

	二十年春二月戊子，车驾还宫。

	 

	夏四月庚辰，大司徒戴涉下狱死。《古今注》曰：“坐入故太仓令奚涉罪。”大司空窦融免。

	 

	五月辛亥，大司马吴汉薨。

	 

	匈奴寇上党、天水，遂至扶风。

	 

	六月庚寅，广汉太守蔡茂为大司徒，太仆朱浮为大司空。壬辰，左中郎将刘隆为骠骑将军，行大司马事。武帝省太尉，置大司马将军；成帝赐金印紫绶，置官属，禄比丞相；哀帝去将军，位在司徒上。见《前书》。

	 

	乙未，徙中山王辅为沛王。

	 

	秋，东夷韩国人率众诣乐浪内附。东夷有辰韩、卞韩、马韩，谓之三韩国也。

	 

	冬十月，东巡狩。甲午，幸鲁，进幸东海、楚、沛国。

	 

	十二月，匈奴寇天水。

	 

	壬寅，车驾还宫。

	 

	是岁，省五原郡，徙其吏人置河东。复济阳县徭役六岁。

	 

	二十一年春正月，武威将军刘尚破益州夷，平之。

	 

	夏四月，安定属国胡叛，屯聚青山，青山在今庆州马岭县西北。遣将兵长史陈诉讨平之。诉音欣。

	 

	秋，鲜卑寇辽东，辽东太守祭肜大破之。

	 

	冬十月，遣伏波将军马援出塞击乌桓，不克。

	 

	匈奴寇上谷、中山。

	 

	其冬，鄯善王、车师王等十六国皆遣子入侍奉献，愿请都护。都护，宣帝置，始以郑吉为之，秩比二千石。都，总也。言总护南北道。居乌垒城，察西域诸国动静以闻。事见《前书》。帝以中国初定，未遑外事，乃还其侍子，厚加赏赐。

	 

	二十二年春闰月丙戌，幸长安，祠高庙，遂有事十一陵。二月己巳，至自长安。

	 

	夏五月乙未晦，日有食之。

	 

	秋七月，司隶校尉苏邺下狱死。

	 

	九月戊辰，地震裂。制诏曰：“日者地震，南阳尤甚。夫地者，任物至重，静而不动者也。而今震裂，咎在君上。鬼神不顺无德，灾殃将及吏人，朕甚惧焉。其令南阳勿输今年田租刍槁。遣谒者案行，其死罪系囚在戊辰以前，减死罪一等；徒皆驰解钳，衣丝絮。驰，解脱也。《仓颉篇》曰：“钳，釱也。”音奇炎反。《前书》音义曰：“釱，足钳也。”音徒计反，又大盖反。旧法，在徒役者不得衣丝絮，今赦许之。赐郡中居人压死者棺钱，人三千。其口赋逋税而庐宅尤破坏者，勿收责。《汉仪注》曰：“人年十五至五十六出赋钱，人百二十，为一算。又七岁至十四出口钱，人二十，以供天子；至武帝时又口加三钱，以补车骑马。”逋税谓欠田租也。吏人死亡，或在坏垣毁屋之下，而家羸弱不能收拾者，其以见钱谷取佣，为寻求之。”

	 

	冬十月壬子，大司空朱浮免。癸丑，光禄勋杜林为大司空。

	 

	是岁，齐王章薨。青州蝗。匈奴薁鞬日逐王比薁音于六反。鞬音纪言反。比，其名也。遣使诣渔阳请和亲，使中郎将李茂报命。乌桓击破匈奴，匈奴北徙，幕南地空。《前书》音义曰：“沙土曰幕，即今碛也。”诏罢诸边郡亭候吏卒。

	 

	二十三年春正月，南郡蛮叛，遣武威将军刘尚讨破之，徙其种人于江夏。郡名，故城在今安州云梦县东南。

	 

	夏五月丁卯，大司徒蔡茂薨。

	 

	秋八月丙戌，大司空杜林薨。

	 

	九月辛未，陈留太守玉况为大司徒。况字文伯，京兆人。玉音肃。

	 

	冬十月丙申，太仆张纯为大司空。

	 

	高句丽率种人诣乐浪内属。

	 

	十二月，武陵蛮叛，寇掠郡县，遣刘尚讨之，战于沅水，武陵，郡，今朗州也。沅，水名，出牂柯，东北过临沅县，至长沙入洞庭湖。尚军败殁。

	 

	是岁，匈奴薁鞬日逐王比率部曲遣使诣西河内附。

	 

	二十四年春正月乙亥，大赦天下。

	 

	匈奴薁鞬日逐王比遣使款五原塞，求捍御北虏。

	 

	秋七月，武陵蛮寇临沅，县名，属武陵郡，故城在今朗州武陵县。遣谒者李嵩、中山太守马成讨蛮，不克，于是伏波将军马援率四将军讨之。

	 

	诏有司申明旧制阿附蕃王法。武帝时有淮南、衡山之谋，作左官之律，设附益之法。《前书》音义曰：“人道尚右，言舍天子，仕诸侯为左官。左，僻也。”阿曲附益王侯者，将有重法。是为旧制，今更申明之。

	 

	冬十月，匈奴薁鞬日逐王比自立为南单于，于是分为南、北匈奴。

	 

	二十五春正月，辽东徼外貊人貊人，秽貊国人也。貊音陌。寇右北平、渔阳、上谷、太原，辽东太守祭肜招降之。乌桓大人来朝。大人谓渠帅也。

	 

	南单于遣使诣阙贡献，奉蕃称臣；又遣其左贤王击破北匈奴，却地千余里。三月，南于遣子入侍。

	 

	戊申晦，日有食之。

	 

	伏波将军马援等破武陵蛮于临沅。冬十月，叛蛮悉降。

	 

	夫余王遣使奉献。夫余国在海东，去玄菟千里余。

	 

	是岁，乌桓大人率众内属，诣阙朝贡。

	 

	二十六年春正月，诏有司增百官奉。续汉志曰：“大将军、三公奉月三百五十斛，秩中二千石奉月百八十斛，二千石月百二十斛，比二千石月百斛，千石月九十斛，比千石月八十斛，六百石月七十斛，比六百石月五十五斛，四百石月五十斛，比四百石月四十五斛，三百石月四十斛，比三百石月三十七斛，二百石月三十斛，比二百石月二十七斛，百石月十六斛，斗食月十一斛，佐史月八斛。凡诸受奉，钱谷各半。”奉音扶用反。其千石已上，减于西京旧制；六百石已下，增于旧秩。

	 

	初作寿陵。初作陵未有名，故号寿陵，盖取久长之义也。汉自文帝以后皆预作陵，今循旧制也。将作大匠窦融上言园陵广袤，无虑所用。《前书》曰：“将作少府，秦官，掌宫室，景帝改为大匠，秩二千石。”《说文》曰：“南北曰袤，东西曰广。”广雅曰：“无虑，都凡也。”谓请园陵都凡制度也。袤音茂。帝曰：“古者帝王之葬，皆陶人瓦器，木车茅马，《礼》曰：“涂车刍灵，自古有之。”郑玄注云：“刍灵，东茅为人马也。”使后世之人不知其处。太宗识终始之义，景帝能述遵孝道，遭天下反覆，而霸陵独完受其福，岂不美哉！谓赤眉入长安，惟霸陵不掘。今所制地不过二三顷，无为山陵，陂池裁令流水而已。”言不起山陵，裁令封土，陂池不停水而已。陂音普何反。池音徒何反。

	 

	遣中郎将段郴授南单于玺绶，令入居云中，郡名，在今胜州北。郴音丑林反。始置使匈奴中郎将，将兵卫护之。中郎将即段郴也。《汉官仪》曰“使匈奴中郎将屯西河美稷县”也。南单于遣子入侍，奉奏诣阙。于是云中、五原、朔方、北地、定襄、雁门、上谷、代八郡民归于本土。遣谒者分将施刑补理城郭。施与驰同，解见上。⑶发遣边民在中国者，布还诸县，皆赐以装钱，转输给食。《东观记》曰：“时城郭丘墟，扫地更为，上悔前徙之。”

	 

	二十七年夏四月戊午，大司徒玉况薨。

	 

	五月丁丑，诏曰：“昔契作司徒，禹作司空，皆无‘大’名，其令二府去‘大’。”祐奏宜令三公并去“大”名，以法经典，帝从其议。又改大司马为太尉。骠骑大将军行大司马刘隆即日罢，以太仆赵喜为太尉，大司农冯勤为司徒。

	 

	益州郡徼外蛮夷率种人内属。

	 

	北匈奴遣使诣武威乞和亲。武威，郡，故城在今凉州姑臧县西北，故凉城是也。

	 

	冬，鲁王兴、齐王石始就国。

	 

	二十八年春正月己巳，徙鲁王兴为北海王，以鲁国益东海。赐东海王强虎贲、旄头、钟虡之乐。《汉官仪》曰：“虎贲千五百人，戴鹖尾，属虎贲中郎将。”又云：“旧选羽林为旄头，被发先驱。”魏文帝《列异传》曰：“秦文公时梓树化为牛，以骑击之，骑不胜，或堕地髻解被发，牛畏之，入水，故秦因是置旄头骑，使先驱。”《尔雅》曰：“木谓之虡。”所以悬钟磬也。《说文》曰：“虡饰为猛兽。”

	 

	夏六月丁卯，沛太后郭氏薨，因诏郡县捕王侯宾客，坐死者数千人。时更始子鲤因沛献王辅杀刘盆子兄恭，故王侯宾客多坐死。

	 

	秋八月戊寅，东海王强、沛王辅、楚王英、济南王康、淮阳王延始就国。

	 

	冬十月癸酉，诏死罪系囚皆一切募下蚕室，蚕室，宫刑狱名。宫刑者畏风，须暖，作窨室蓄火如蚕室，因以名焉。窨音一禁反。见《前书》音义。其女子宫。谓幽闭也。

	 

	北匈奴遣使贡献，乞和亲。

	 

	二十九年春二月丁巳朔，日有食之。遣使者举冤狱，出系囚。

	 

	庚申，赐天下男子爵，人二级；鳏、寡、孤、独、笃癃、贫不能自存者粟，人五斛。

	 

	夏四月乙丑，诏令天下系囚自殊死已下及徒各减本罪一等，其余赎罪输作各有差。

	 

	三十年春正月，鲜卑大人内属，朝贺。

	 

	二月，东巡狩。甲子，幸鲁，进幸济南。闰月癸丑，车驾还宫。

	 

	有星孛于紫宫。

	 

	夏四月戊子，徙左翊王焉为中山王。

	 

	五月，大水。

	 

	赐天下男子爵，人二级；鳏、寡、孤、独、笃癃、贫不能自存者粟，人五斛。

	 

	秋七月丁酉，幸鲁国。复济阳县是年徭役。冬十一月丁酉，至自鲁。

	 

	三十一年夏五月，大水。

	 

	戊辰，赐天下男子爵，人二级；鳏、寡、孤、独、笃癃、贫不能自存者粟，人六斛。

	 

	癸酉晦，日有食之。

	 

	是夏，蝗。

	 

	秋九月甲辰，诏令死罪系囚皆一切募下蚕室，其女子宫。

	 

	是岁，陈留雨谷，形如稗实。杜预注《左传》云：“稗，草之似谷者。”音蒲懈反。北匈奴遣使奉献。

	 

	中元元年春正月，东海王强、沛王辅、楚王英、济南王康、淮阳王延、赵王盱皆来朝。盱音况于反。

	 

	丁卯，东巡狩。二月己卯，幸鲁，进幸太山。北海王兴、齐王石朝于东岳。辛卯，柴望岱宗，登封太山；甲午，禅于梁父。岱宗，太山也。梁父，太山下小山也。封谓聚土为坛，墠谓除地而祭。改“墠”为“禅”，神之也。续汉志曰：“时上御辇升山，即位于坛南，北面，尚书令奉玉牒检，皇帝以寸三分玺亲封之。藏玉牒已，复石覆讫，尚书令以五寸印封石检毕，皇帝再拜。禅祭地于梁阴，以高后配，山川群神从祀焉。其玉牒文秘，刻石文辞多，不载。”

	 

	三月戊辰，司空张纯薨。

	 

	夏四月癸酉，车驾还宫。己卯，大赦天下。复嬴、博、梁父、奉高，四县属太山郡，故城在今兖州博城县界。勿出今年田租刍槁。改年为中元。

	 

	行幸长安。戊子，祀长陵。五月乙丑，至自长安。

	 

	六月辛卯，太仆冯鲂为司空。

	 

	乙未，司徒冯勤薨。

	 

	是夏，京师醴泉涌出，尚书中候曰“俊乂在官，则醴泉出”也。饮之者固疾皆愈，惟眇、蹇者不瘳。又有赤草生于水崖。赤草，朱草也。《大戴礼》曰：“朱草日生一叶，至十五日已后日落一叶，周而复始。”郡国频上甘露。群臣奏言：“地祇灵应而朱草萌生。《孝经援神契》曰：“德至草木，即朱草生。”孝宣帝每有嘉瑞，辄以改元，神爵、五凤、甘露、黄龙，列为年纪，盖以感致神祇，表彰德信。是以化致升平，称为中兴。今天下清宁，灵物仍降。陛下情存损挹，推而不居，岂可使祥符显庆，没而无闻？宜令太史撰集，太史，史官之长也。《前书》音义曰：“太史公，武帝置，位在丞相之上。”以传来世。”帝不纳。常自谦无德，每郡国所上，辄抑而不当，故史官罕得记焉。

	 

	秋，郡国三蝗。

	 

	冬十月辛未，司隶校尉东莱李欣为司徒。

	 

	甲申，使司空告祠高庙曰：“高皇帝与群臣约，非刘氏不王。吕太后贼害三赵，谓高帝子赵幽王友、赵恭王恢、赵隐王如意。专王吕氏，赖社稷之灵，禄、产伏诛，吕产、吕禄，并吕后兄弟子。吕后崩，各拥南北军，欲为乱，周勃、陈平等诛之。天命几坠，危朝更安。吕太后不宜配食高庙，同祧至尊。薄太后母德慈仁，薄太后，高帝姬，孝文帝之母。孝文皇帝贤明临国，子孙赖福，延祚至今。其上薄太后尊号曰高皇后，配食地祇。迁吕太后庙主于园，四时上祭。”园谓茔域也，于中置寝。

	 

	十一月甲子晦，日有食之。

	 

	是岁，初起明堂、灵台、辟雍，及北郊兆域。《大戴礼》云：“明堂者凡九室，一室有四户八牖，三十六户，七十二牖。以茅盖上，上员下方。赤缀户也，白缀牖也。”《礼图》又曰：“建武三十一年，作明堂，上员下方。十二堂法日辰。九室法九州。室八窗，八九七十二，法一时之王。室有十二户，法阴阳之数。”胡伯始云：“古清庙盖以茅，今盖以瓦，下藉茅，存古制也。”《汉官仪》曰：“明堂四面起土作堑，上作桥，堑中无水。明堂去平城门二里所，天子出，从平城门，先历明堂，乃至郊祀。”又曰：“辟雍去明堂三百步。车驾临辟雍，从北门入。三月、九月，皆于中行乡射礼。辟雍以水周其外，以节观者。诸侯曰泮宫。东西南有水，北无，下天子也。”《汉宫阁疏》曰：“灵台高三丈，十二门。天子曰灵台，诸侯曰观台。”《汉官仪》：“北郊坛在城西北角，去城一里所。为方坛四陛，但有坛祠舍而已。其鼓吹乐及舞人御帐，皆徙南郊之具。地祇位南面西上，高皇后配，西面，皆在坛上。地理群神从食坛下。南郊焚犊，北郊埋犊。”宣布图谶于天下。复济阳、南顿是年徭役。参狼羌寇武都，败郡兵，陇西太守刘盱遣军救之，及武都郡兵讨叛羌，皆破之。

	 

	二年春正月辛未，初立北郊，祀后土。

	 

	东夷倭奴国王遣使奉献。倭在带方东南大海中，依山岛为国。

	 

	二月戊戌，帝崩于南宫前殿，年六十二。伏侯《古今注》曰：“是岁在丁巳。”遗诏曰：“朕无益百姓，皆如孝文皇帝制度，务从约省。文帝葬皆以瓦器，不以金银铜锡为饰，因其山，不起坟。刺史、二千石长吏皆无离城郭，无遣吏及因邮奏。”《说文》曰：“邮，境上行书舍也。”

	 

	初，帝在兵闲久，厌武事，且知天下疲秏，思乐息肩。《左传》曰：“息肩于晋。”自陇、蜀平后，非儆急，未尝复言军旅。皇太子尝问攻战之事，帝曰：“昔卫灵公问陈，孔子不对，此非尔所及。”《论语》：“卫灵公问陈于孔子。曰：‘俎豆之事，则尝闻之矣；军旅之事，未之学也。’”每旦视朝，日仄乃罢。数引公卿、郎、将讲论经理，夜分乃寐。分犹半也。皇太子见帝勤劳不怠，承闲谏曰：“陛下有禹汤之明，而失黄老养性之福，黄帝、《老子》。愿颐爱精神，优游自宁。”帝曰：“我自乐此，不为疲也。”虽身济大业，兢兢如不及，故能明慎政体，总揽权纲，量时度力，举无过事。退功臣而进文吏，戢弓矢而散马牛，虽道未方古，斯亦止戈之武焉。《左传》曰：“于文，止戈为武也。”

	 

	论曰：皇考南顿君初为济阳令，以建平元年十二月甲子夜生光武于县舍，蔡邕《光武碑文》云：“光武将生，皇考以令舍不显，开宫后殿居之而生。”有赤光照室中。《东观记》曰：“光照堂中，尽明如昼。”钦异焉，使卜者王长占之。长辟左右辟音频亦反。曰：“此兆吉不可言。”是岁县界有嘉禾生，一茎九穗，因名光武曰秀。明年，方士有夏贺良者，上言哀帝，云汉家历运中衰，当再受命。于是改号为太初元年，称“陈圣刘太平皇帝”，以厌胜之。及王莽篡位，忌恶刘氏，以钱文有金刀，故改为货泉。或以货泉字文为“白水真人”。后望气者苏伯阿为王莽使至南阳，遥望见舂陵郭，唶曰：唶，叹也，音子夜反。“气佳哉！郁郁葱葱然。”及始起兵还舂陵，远望舍南，火光赫然属天，有顷不见。初，道士西门君惠、李守等亦云刘秀当为天子。其王者受命，信有符乎？不然，何以能乘时龙而御天哉！《易》曰：“时乘六龙以御天。”


	赞曰：炎正中微，大盗移国。九县飙回，三精雾塞。人厌淫诈，神思反德。光武诞命，灵贶自甄。沈几先物，深略纬文。寻、邑百万，貔虎为群。长毂雷野，高锋彗云。英威既振，新都自焚。虔刘庸、代，纷坛梁、赵。三河未澄，四关重扰。神旌乃顾，递行天讨。金汤失险，车书共道。灵庆既启，人谋咸赞。明明庙谟，赳赳雄断。于赫有命，系隆我汉。