郭伋字细侯，扶风茂陵人也。高祖父解，《前书》云，解字翁伯，河内轵人，徙茂陵也。武帝时以任侠闻。父梵，为蜀郡太守。伋少有志行，哀平闲辟大司空府，三迁为渔阳都尉。王莽时为上谷大尹，王莽改太守为大尹。迁并州牧。

	 

	更始新立，三辅连被兵寇，百姓震骇，强宗右姓右姓犹高姓也。各拥众保营，莫肯先附。更始素闻伋名，征拜左冯翊，使镇抚百姓。世祖即位，拜雍州牧，再转为尚书令，数纳忠谏争。

	 

	建武四年，出为中山太守。明年，彭宠灭，转为渔阳太守。渔阳既离王莽之乱，重以彭宠之败，离犹遭也。民多猾恶，寇贼充斥。杜预注《左传》曰：“充，满；斥，见也。”伋到，示以信赏，纠戮渠帅，盗贼销散。时匈奴数抄郡界，边境苦之。伋整勒士马，设攻守之略，匈奴畏惮远迹，不敢复入塞，民得安业。在职五岁，户口增倍。后颍川盗贼群起，九年，征拜颍川太守。召见辞谒，因辞而谒见也。帝劳之曰：“贤能太守，去帝城不远，河润九里，冀京师并蒙福也。《庄子》曰：“河润九里，泽及三族。”君虽精于追捕，而山道险阸，自斗当一士耳，深宜慎之。”伋到郡，招怀山贼阳夏赵宏、阳夏，县名，属陈国。夏，公雅反。襄城召吴等数百人，皆束手诣伋降，悉遣归附农。因自劾专命，谓擅放降贼也。帝美其策，不以咎之。后宏、吴等党与闻伋威信，远自江南，或从幽、冀，不期俱降，骆驿不绝。骆驿，连续。

	 

	十一年，省朔方刺史属并州。帝以卢芳据北土，乃调伋为并州牧。过京师谢恩，帝即引见，并召皇太子诸王宴语终日，赏赐车马衣服什物。伋因言选补众职，当简天下贤俊，不宜专用南阳人。帝纳之。伋前在并州，素结恩德，及后入界，所到县邑，老幼相携，逢迎道路。所过问民疾苦，聘求耆德雄俊，设几杖之礼，朝夕与参政事。《礼记》曰：“谋于长者，必操几杖以从之。”

	 

	始至行部，到西河美稷，有童儿数百，各骑竹马，道次迎拜。伋问“儿曹何自远来”。曹，辈也。对曰：“闻使君到，喜，故来奉迎。”伋辞谢之。及事讫，诸儿复送至郭外，问“使君何日当还”。伋谓别驾从事，计日告之。行部既还，先期一日，伋为违信于诸儿，遂止于野亭，须期乃入。

	 

	是时朝廷多举伋可为大司空，帝以并部尚有卢芳之儆，儆，急也。且匈奴未安，欲使久于其事，故不召。伋知卢芳夙贼，夙，旧也。难卒以力制，常严烽候，明购赏，以结寇心。芳将隋昱遂谋胁芳降伋，芳乃亡入匈奴。

	 

	伋以老病上书乞骸骨。二十二年，征为太中大夫，赐宅一区，及帷帐钱谷，以充其家，伋辄散与宗亲九族，无所遗余。明年卒，时年八十六。帝亲临吊，赐冢茔地。

	 

	杜诗字君公，河内汲人也。少有才能，仕郡功曹，有公平称。更始时，辟大司马府。建武元年，岁中三迁为侍御史，安集洛阳。时将军萧广放纵兵士，暴横民闲，百姓惶扰，诗来晓不改，遂格杀广，还以状闻。世祖召见，赐以棨戟，《汉杂事》曰：“汉制假棨戟以代斧钺。”崔豹《古今注》曰：“棨戟，前驱之器也，以木为之。后代刻伪，无复典刑，以赤油韬之，亦谓之油戟，亦曰棨戟，王公已下通用之以前驱也。”复使之河东，诛降逆贼杨异等。诗到大阳，大阳，县名，属河东郡。闻贼规欲北度，乃与长史急焚其船，部勒郡兵，将突骑趁击，斩异等，贼遂翦灭。拜成皋令，成皋，县，属河南郡，今洛州汜水县是。视事三岁，举政尤异。再迁为沛郡都尉，转汝南都尉，所在称治。

	 

	七年，迁南阳太守。性节俭而政治清平，以诛暴立威，善于计略，省爱民役。造作水排，铸为农器，排音蒲拜反。冶铸者为排以吹炭，今激水以鼓之也。“排”当作“?”，古字通用也。用力少，见功多，百姓便之。又修治陂池，广拓土田，郡内比室殷足。时人方于召信臣，比室犹比屋也。《前书》曰：“召信臣字翁卿，九江寿春人也。迁南阳太守，为人兴利，务在富之，开通沟渠凡十数处。”故南阳为之语曰：“前有召父，后有杜母。”

	 

	诗自以无劳，不安久居大郡，求欲降避功臣，乃上疏曰：

	 

	陛下亮成天工，克济大业，偃兵修文，群帅反旅，反旅谓班师也。海内合和，万世蒙福，天下幸甚。唯匈奴未譬圣德，威侮二垂，譬犹晓也。威，虐也。侮，慢也。二垂谓西与北也。陵虐中国，边民虚耗，不能自守，臣恐武猛之将虽勤，亦未得解甲櫜弓也。櫜，韬也。音高。《诗》曰“载櫜弓矢”也。夫勤而不息亦怨，劳而不休亦怨，怨恨之师，难复责功。臣伏橐睹将帅之情，功臣之望，冀一休足于内郡，休足，止行役也。然后即戎出命，不敢有恨。臣愚以为“师克在和不在众”，《春秋左氏传》文也。陛下虽垂念北边，亦当颇泄用之。泄犹杂也。昔汤武善御众，故无忿鸷之师。鸷，击也。汤武顺天应人，其所征讨，皆吊伐而已，故无忿怒而击也。陛下起兵十有三年，将帅和睦，士卒凫蒅藻。言其和睦欢悦，如凫之戏于水藻也。今若使公卿郡守出于军垒，则将帅自厉；垒，军壁。厉，勉也。士卒之复，比于宿卫，则戎士自百。复谓优宽也，音福。《续汉志》曰：“羽林郎，秩比三百石，掌侍从宿卫。”言士卒得比于郎，则人百其勇。何者？天下已安，各重性命，大臣以下，咸怀乐土，不仇其功而厉其用，无以劝也。陛下诚宜虚｛垂夬｝数郡，以俟振旅之臣，重复厚赏，加于久役之士。如此，缘边屯戍之师，竞而忘死，乘城拒塞之吏，不辞其劳，则烽火精明，守战坚固。圣王之政，必因人心。今猥用愚薄，塞功臣之望，诚非其宜。

	 

	臣诗伏自惟忖，本以史吏一介之才，史吏谓初为郡功曹也。《书》曰“如有一介臣”也。遭陛下创制大业，贤俊在外，空乏之闲，超受大恩，牧养不称，奉职无效，久窃禄位，令功臣怀愠，诚惶诚恐。八年，上书乞避功德，陛下殊恩，未许放退。臣诗蒙恩尤深，义不敢苟冒虚请，诚不胜至愿，愿退大郡，受小职。及臣齿壮，力能经营剧事，如使臣诗必有补益，复受大位，虽析圭授爵，所不辞也。惟陛下哀矜！

	 

	帝惜其能，遂不许之。

	 

	诗雅好推贤，数进知名士清河刘统及鲁阳长董崇等。

	 

	初，禁网尚简，但以玺书发兵，未有虎符之信，诗上疏曰：“臣闻兵者国之凶器，圣人所慎。旧制发兵，皆以虎符，其余征调，竹使而已。符第合会，取为大信，所以明著国命，敛持威重也。《说文》曰：“符，信也。汉制以竹，长六寸，分而相合。”《前书》文帝二年，初与郡守为铜虎符、竹使符。《音义》曰：“铜虎第一至第五，发兵遣使，符合乃听之。竹使符以竹五寸，镌刻篆书，亦第一至第五也”。闲者发兵，但用玺书，或以诏令，如有奸人诈伪，无由知觉。愚以为军旅尚兴，贼虏未殄，征兵郡国，宜有重慎，可立虎符，以绝奸端。昔魏之公子，威倾邻国，犹假兵符，以解赵围，若无如姬之仇，则其功不显。秦昭王已破赵长平，又进围邯郸。魏昭王之子无忌号信陵君，其姊为赵惠文王弟平原君夫人。平原君数遗公子书，请救于魏，魏王使将军晋鄙将十万众救赵，实持两端以观望。平原君使者相属，谓公子曰：“今邯郸旦暮降秦，魏救不至，独不怜公子姊耶？”公子患之，过侯嬴问之。嬴屏人语曰：“嬴闻晋鄙兵符常在王卧内，而如姬最幸，力能窃之。嬴闻如姬父为人所杀，公子使客斩其仇头敬进如姬，姬为公子死无所辞。公子诚一开口以请如姬，姬必诺。”公子从其计，如姬果盗晋鄙兵符与公子，于是遂矫魏王令夺晋鄙兵，进击，秦军解去。事见《史记》也。事有烦而不可省，费而不得已，盖谓此也。”书奏，从之。

	 

	诗身虽在外，尽心朝廷，谠言善策，随事献纳。视事七年，政化大行。十四年，坐遣客为弟报仇，被征，会病卒。司隶校尉鲍永上书言诗贫困无田宅，丧无所归。诏使治丧郡邸，赙绢千匹。

	 

	孔奋字君鱼，扶风茂陵人也。曾祖霸，元帝时为侍中。奋少从刘歆受《春秋左氏传》，歆称之，谓门人曰：“吾已从君鱼受道矣。”言君鱼之道已过于己也。

	 

	遭王莽乱，奋与老母幼弟避兵河西。建武五年，河西大将军窦融请奋署议曹掾，守姑臧长。八年，赐爵关内侯。时天下扰乱，唯河西独安，而姑臧称为富邑，通货羌胡，市日四合，古者为市，一日三合。《周礼》曰：“大市日侧而市，百族为主。朝市朝时而市，商贾为主。夕市夕时而市，贩夫贩妇为主。”今既人货殷繁，故一日四合也。每居县者，不盈数月辄致丰积。奋在职四年，财产无所增。事母孝谨，虽为俭约，奉养极求珍膳。躬率妻子，同甘菜茹。《广雅》曰：“茹，食也。”时天下未定，士多不修节操，而奋力行清洁，为众人所笑，或以为身处脂膏，不能以自润，徒益苦辛耳。奋既立节，治贵仁平，太守梁统深相敬待，不以官属礼之，常迎于大门，引入见母。

	 

	陇蜀既平，河西守令咸被征召，财货连毂，弥竟川泽。唯奋无资，单车就路。姑臧吏民及羌胡更相谓曰：“孔君清廉仁贤，举县蒙恩，如何今去，不共报德！”遂相赋敛牛马器物千万以上，追送数百里。奋谢之而已，一无所受。既至京师，除武都郡丞。

	 

	时陇西余贼隗茂等夜攻府舍，残杀郡守，贼畏奋追急，乃执其妻子，欲以为质。奋年已五十，唯有一子，终不顾望，遂穷力讨之。吏民感义，莫不倍用命焉。郡多氐人，便习山谷，其大豪齐钟留者，为群氐所信向。奋乃率厉钟留等令要遮钞击，共为表里。贼窘惧逼急，乃推奋妻子以置军前，冀当退却，而击之愈厉，遂禽灭茂等，奋妻子亦为所杀。世祖下诏褒美，拜为武都太守。

	 

	奋自为府丞，已见敬重，及拜太守，举郡莫不改操。为政明断，甄善疾非，甄，明也。见有美德，爱之如亲，其无行者，忿之若仇，郡中称为清平。

	 

	弟奇，游学洛阳。奋以奇经明当仕，上病去官，守约乡闾，卒于家。奇博通经典，作《春秋左氏删》。删定其义也。奋晚有子嘉，官至城门校尉，作《左氏说》云。说，犹今之疏也。

	 

	张堪字君游，南阳宛人也，为郡族姓。堪早孤，让先父余财数百万与兄子。年十六，受业长安，志美行厉，诸儒号曰“圣童”。

	 

	世祖微时，见堪志操，常嘉焉。及即位，中郎将来歙荐堪，召拜郎中，三迁为谒者。使送委输缣帛，并领骑七千匹，诣大司马吴汉伐公孙述，在道追拜蜀郡太守。时汉军余七日粮，阴具船欲遁去。堪闻之，驰往见汉，说述必败，不宜退师之策。汉从之，乃示弱挑敌，述果自出，战死城下。成都既拔，堪先入据其城，捡阅库藏，收其珍宝，悉条列上言，秋毫无私。秋毫者，喻细也。慰抚吏民，蜀人大悦。

	 

	在郡二年，征拜骑都尉，后领票骑将军杜茂营，击破匈奴于高柳，拜渔阳太守。捕击奸猾，赏罚必信，吏民皆乐为用。匈奴尝以万骑入渔阳，堪率数千骑奔击，大破之，郡界以静。乃于狐奴开稻田八千余顷，劝民耕种，以致殷富。百姓歌曰：“桑无附枝，麦穗两岐。张君为政，乐不可支。”视事八年，匈奴不敢犯塞。

	 

	帝尝召见诸郡计吏，问其风土及前后守令能否。蜀郡计掾樊显进曰：“渔阳太守张堪昔在蜀，其仁以惠下，威能讨奸。前公孙述破时，珍宝山积，卷握之物，足富十世，卷握犹掌握也，谓珠玉之类也。而堪去职之日，乘折辕车，布被囊而已。”帝闻，良久叹息，良犹甚也。拜显为鱼复长。鱼复，县，属巴郡，故城在今夔州人复县北赤甲城是。方征堪，会病卒，帝深悼惜之，下诏曪扬，赐帛百匹。

	 

	廉范字叔度，京兆杜陵人，赵将廉颇之后也。汉兴，以廉氏豪宗，自苦陉徙焉。苦陉，县，属中山国，章帝更名汉昌。世为边郡守，或葬陇西襄武，故因仕焉。曾祖父褒，成哀闲为右将军，祖父丹，王莽时为大司马庸部牧，王莽改益州为庸部。皆有名前世。范父遭丧乱，客死于蜀汉，范遂流寓西州。谓巴蜀也。西州平，归乡里。年十五，辞母西迎父丧。蜀郡太守张穆，丹之故吏，乃重资送范，范无所受，与客步负丧归葭萌。葭萌，县名，属广汉郡。今利州益昌县，即汉葭萌地也。载船触石破没，范抱持棺柩，遂俱沉溺。众伤其义，钩求得之，疗救仅免于死。穆闻，复驰遣使持前资物追范，范又固辞。归葬服竟，诣京师受业，事博士薛汉。汉字公子，见《儒林传》。京兆、陇西二郡更请召，皆不应。永平初，陇西太守邓融备礼谒范为功曹，谒，请也。会融为州所举案，举其罪案验之。范知事谴难解，欲以权相济，乃托病求去，融不达其意，大恨之。范于是东至洛阳，变名姓，求代廷尉狱卒。居无几，融果征下狱，范遂得卫侍左右，尽心劝劳。融怪其貌类范而殊不意，乃谓曰：“卿何似我故功曹邪？”范诃之曰：“君困厄瞀乱邪！”郑玄注《礼记》曰：“瞀，目不明之儿。”语遂绝。融系出困病，范随而养视，及死，竟不言，身自将车送丧致南阳，葬毕乃去。

	 

	后辟公府，会薛汉坐楚王事诛，楚王英谋反也。故人门生莫敢视，范独往收敛之，吏以闻，显宗大怒，召范入，诘责曰：“薛汉与楚王同谋，交乱天下，范公府掾，不与朝廷同心，而反收敛罪人，何也？”范叩头曰：“臣无状愚戆，以为汉等皆已伏诛，不胜师资之情，罪当万坐。”《老子》曰“善人为不善人之师，不善人为善人之资”也。帝怒稍解，问范曰：“卿廉颇后邪？与右将军褒、大司马丹有亲属乎？”范对曰：“褒，臣之曾祖；丹，臣之祖也。”帝曰：“怪卿志胆敢尔！”因贳之。贳，赦也。由是显名。

	 

	举茂才，数月，再迁为云中太守。会匈奴大入塞，烽火日通。故事，虏入过五千人，移书傍郡。吏欲传檄求救，范不听，自率士卒拒之。虏众盛而范兵不敌。会日暮，令军士各交缚两炬，三头爇火，营中星列。用两炬交缚如十字，爇其三头，手持一端，使敌人望之，疑兵士之多。虏遥望火多，谓汉兵救至，大惊。待旦将退，范乃令军中蓐食，晨往赴之，蓐食，早起食于寝蓐中也。斩首数百级，虏自相辚藉，死者千余人，辚，轹也。藉，相蹈藉也。由此不敢复向云中。

	 

	后频历武威、武都二郡太守，随俗化导，各得治宜。建初中，迁蜀郡太守，其俗尚文辩，好相持短长，范每厉以淳厚，不受偷薄之说。成都民物丰盛，邑宇逼侧，旧制禁民夜作，以防火灾，而更相隐蔽，烧者日属。范乃毁削先令，但严使储水而已。百姓为便，乃歌之曰：“廉叔度，来何暮？不禁火，民安作。平生无襦今五绔。”作，协韵音则护反。在蜀数年，坐法免归乡里。范世在边，广田地，积财粟，悉以赈宗族朋友。

	 

	肃宗崩，范奔赴敬陵。时庐江郡掾严麟奉章吊国，俱会于路。麟乘小车，涂深马死，不能自进，范见而愍然，命从骑下马与之，不告而去。麟事毕，不知马所归，乃缘踪访之。或谓麟曰：“故蜀郡太守廉叔度，好周人穷急，今奔国丧，独当是耳。”麟亦素闻范名，以为然，即牵马造门，谢而归之。世伏其好义，然依倚大将军窦宪，以此为讥。卒于家。

	 

	初，范与洛庆鸿为刎颈交，时人称曰：“前有管鲍，后有庆廉。”鸿慷慨有义节，位至琅邪、会稽二郡太守，所在有异迹。

	 

	论曰：张堪、廉范皆以气侠立名，观其振危急，赴险阸，有足壮者。堪之临财，范之忘施，亦足以信意而感物矣。信音申。若夫高祖之召栾布，栾布，梁人，为人所略卖为奴，梁王彭越赎为梁大夫，使于齐。汉召彭越，以谋反夷三族，诏有收视者辄捕之。布还，秦事彭越头下，祠而哭之。吏捕以闻，上召骂曰：“若与彭越反邪？”布曰：“今汉一征兵于梁，彭王不行，而疑以为反，则人人自危也。”上乃释布，拜为都尉也。明帝之引廉范，加怒以发其志，就戮更延其宠，闻义能徙，诚君道所尚，然情理之枢，亦有开塞之感焉。户之开阖，必由于枢；情之通塞，必在于感。言高祖、明帝初怒栾布、廉范，后感其义而赦之。

	 

	王堂字敬伯，广汉郪人也。初举光禄茂才，光禄举之为茂才也。迁谷城令，治有名迹。谷城，县，属东郡，故城在今济州东阿县东。永初中，西羌寇巴郡，为民患，诏书遣中郎将尹就攻讨，连年不克。三府举堂治剧，拜巴郡太守。堂驰兵赴贼，斩虏千余级，巴、庸清静，吏民生为立祠。庸即上庸县也，故城在今房州清水县西也。刺史张乔表其治能，迁右扶风。

	 

	安帝西巡，阿母王圣、中常侍江京等并请属于堂，堂不为用。掾史固谏之，堂曰：“吾蒙国恩，岂可为权宠阿意，以死守之！”阿，曲也。即日遣家属归，闭合上病。果有诬奏堂者，会帝崩，京等悉诛，堂以守正见称。永建二年，征入为将作大匠。四年，坐公事左转议郎。《续汉志》曰：“议郎，六百石，无员。”复拜鲁相，政存简一，至数年无辞讼。迁汝南太守，搜才礼士，不苟自专，乃教掾史曰：“古人劳于求贤，逸于任使，故能化清于上，事缉于下。其宪章朝右，简核才职，委功曹陈蕃。匡政理务，拾遗补阙，任主簿应嗣。庶循名责实，察言观效焉。”自是委诚求当，不复妄有辞教，郡内称治。时大将军梁商及尚书令袁汤，以求属不行，并恨之。后庐江贼迸入弋阳界，堂勒兵追讨，即便奔散，而商、汤犹因此风州奏堂在任无警，免归家。

	 

	年八十六卒。遗令薄敛，瓦棺以葬。子稚，清行不仕。曾孙商，益州牧刘焉以为蜀郡太守，有治声。

	 

	苏章字孺文，扶风平陵人也。八世祖建，武帝时为右将军。《前书》曰，建以校尉从大将军青击匈奴，封平陵侯。中子武最知名也。祖父纯，字桓公，有高名，性强切而持毁誉，持，执也。执毁誉之论，谓品藻其臧否。士友咸惮之，至乃相谓曰：“见苏桓公，患其教责人，不见，又思之。”三辅号为“大人”。大人，长老之称，言尊事之也。永平中，为奉车都尉窦固军，出击北匈奴、车师有功，封中陵乡侯，官至南阳太守。

	 

	章少博学，能属文。安帝时，举贤良方正，对策高第，为议郎。数陈得失，其言甚直。出为武原令，武原，县，属楚国，故城在今泗州下邳县北。时岁饥，辄开仓廪，活三千余户。顺帝时，迁冀州刺史。故人为清河太守，章行部案其奸臧。乃请太守，为设酒肴，陈平生之好甚欢。太守喜曰：“人皆有一天，我独有二天。”章曰：“今夕苏孺文与故人饮者，私恩也；明日冀州刺史案事者，公法也。”遂举正其罪。州境知章无私，望风畏肃。换为并州刺吏，以摧折权豪，忤旨，坐免。隐身乡里，不交当世。后征为河南尹，不就。时天下日敝，民多悲苦，论者举章有干国才，朝廷不能复用，卒于家。兄曾孙不韦。

	 

	不韦字公先。父谦，初为郡督邮。时魏郡李皓为美阳令，与中常侍具瑗交通，贪暴为民患，前后监司畏其埶援，莫敢悫问。及谦至，部案得其臧，论输左校。谦累迁至金城太守，去郡归乡里。汉法，免罢守令，自非诏征，不得妄到京师。而谦后私至洛阳，时皓为司隶校尉，收谦诘掠，死狱中，皓又因刑其尸，以报昔怨。

	 

	不韦时年十八，征诣公车，会谦见杀，不韦载丧归乡里，瘗而不葬，仰天叹曰：“伍子胥独何人也！”子胥父伍奢为楚王所杀，子胥复仇，鞭平王之尸。解具《寇荣传》。乃藏母于武都山中，武都，郡名，其地在今成州上禄县界。有仇池山，东西悬绝，壁立百仞，故藏于其中也。遂变名姓，尽以家财募剑客，邀皓于诸陵闲，不克。会皓迁大司农，时右校刍廥在寺北垣下，《说文》云：“廥，刍瞢藏。”音工外反。垣，墙也。不韦与亲从兄弟潜入廥中，夜则凿地，昼则逃伏。如此经月，遂得傍达皓之寝室，出其床下。值皓在厕，因杀其妾并及小儿，留书而去。皓大惊惧，乃布棘于室，以板籍地，一夕九徙，虽家人莫知其处。每出，辄剑戟随身，壮士自卫。不韦知皓有备，乃日夜飞驰，径到魏郡，掘其父阜冢，断取阜头，以祭父坟，又标之于市曰“李君迁父头”。皓匿不敢言，而自上退位，归乡里，私掩塞冢椁。捕求不韦，历岁不能得，愤恚感伤，发病欧血死。

	 

	不韦后遇赦还家，乃始改葬，行丧。士大夫多讥其发掘冢墓，归罪枯骨，不合古义，唯任城何休方之伍员。太原郭林宗闻而论之曰：“子胥虽云逃命，而见用强吴，凭阖庐之威，因轻悍之众，雪怨旧郢，曾不终朝，而但鞭墓戮尸，以舒其愤，竟无手刃后主之报。岂如苏子单特孑立，靡因靡资，强仇豪援，据位九卿，城阙天阻，宫府幽绝，埃尘所不能过，雾露所不能沾。不韦毁身燋虑，出于百死，冒触严禁，陷族祸门，虽不获逞，为报己深。况复分骸断首，以毒生者，毒，苦也。使皓怀忿结，不得其命，犹假手神灵以毙之也。力唯匹夫，功隆千乘，比之于员，不以优乎？”议者于是贵之。

	 

	后太傅陈蕃辟，不应，为郡五官掾。初，弘农张奂睦于苏氏，而武威段颎与皓素善，后奂颎有隙。及颎为司隶，以礼辟不韦，不韦惧之，称病不诣。颎既积愤于奂，因发怒，乃追咎不韦前报皓事，以为皓表治谦事，被报见诛，君命天也，而不韦仇之。又令长安男子告不韦多将宾客夺舅财物，遂使从事张贤等就家杀之。乃先以鸩与贤父曰：“若贤不得不韦，便可饮此。”贤到扶风，郡守使不韦奉谒迎贤，即时收执，并其一门六十余人尽诛灭之，诸苏以是衰破。及段颎为阳球所诛，天下以为苏氏之报焉。

	 

	羊续字兴祖，太山平阳人也。其先七世二千石卿校。祖父侵，安帝时司隶校尉。父儒，桓帝时为太常。

	 

	续以忠臣子孙拜郎中，去官后，辟大将军窦武府。及武败，坐党事，禁锢十余年，幽居守静。及党禁解，复辟太尉府，四迁为庐江太守。后扬州黄巾贼攻舒，焚烧城郭，续发县中男子二十以上，皆持兵勒陈，其小弱者，悉使负水灌火，会集数万人，并埶力战，大破之，郡界平。后安风贼戴风等作乱，安风，县，属庐江郡。续复击破之，斩首三千余级，生获渠帅，其余党辈原为平民，原，免也。赋与佃器，使就农业。

	 

	中平三年，江夏兵赵慈反叛，杀南阳太守秦颉，攻没六县，拜续为南阳太守。当入郡界，乃羸服闲行，侍童子一人，观历县邑，采问风谣，然后乃进。其令长贪洁，吏民良猾，悉逆知其状，郡内惊竦，莫不震慑。乃发兵与荆州刺史王敏共击慈，斩之，获首五千余级。属县余贼并诣续降，续为上言，宥其枝附。贼既清平，乃班宣政令，候民病利，损于人曰病，益于人曰利。百姓欢服。时权豪之家多尚奢丽，续深疾之，常敝衣薄食，车马羸败。府丞尝献其生鱼，续受而悬于庭；丞后又进之，续乃出前所悬者以杜其意。续妻后与子秘俱往郡舍，续闭门不内，妻自将秘行，其资藏唯有布衾、敝袛裯，盐、麦数斛而已，《说文》曰：“袛裯，短衣也。”《广雅》云即襜褕也。袛音丁奚反，裯音丁劳反。顾来秘曰：“吾自奉若此，何以资尔母乎？”使与母俱归。

	 

	六年，灵帝欲以续为太尉。时拜三公者，皆输东园礼钱千万，令中使督之，名为“左驺”。驺，骑士也。其所之往，辄迎致礼敬，厚加赠赂。续乃坐使人于单席，举缊袍以示之，缊，故絮也。曰：“臣之所资，唯斯而已。”左驺白之，帝不悦，以此不登公位。而征为太常，未及行，会病卒，时年四十八。遗言薄敛，不受赗遗。旧典，二千石卒官赙百万，府丞焦俭遵续先意，一无所受。诏书褒美，来太山太守以府赙钱赐续家云。

	 

	贾琮字孟坚，东郡聊城人也。聊城，今博州县。举孝廉，再迁为京令，有政理迹。

	 

	旧交址土多珍产，明玑、翠羽、犀、象、玳瑁、异香、美木之属，莫不自出。《说文》曰：“玑，珠之不圆者。”《异物志》曰：“翠鸟形似燕，翡赤而翠青，其羽可以为饰。”《广雅》曰“玳瑁形似龟，出南海巨延州”也。前后刺史率多无清行，上承权贵，下积私赂，财计盈给，辄复求见迁代，故吏民怨叛。中平元年，交址屯兵反，执刺史及合浦太守，自称“柱天将军”。灵帝特来三府精选能吏，有司举琮为交址刺史。琮到部，讯其反状，咸言赋敛过重，百姓莫不空单，京师遥远，告冤无所，民不聊生，故聚为盗贼。琮即移书告示，各使安其资业，招抚荒散，蠲复徭役，诛斩渠帅为大害者，简选良吏试守诸县，岁闲荡定，百姓以安。巷路为之歌曰：“贾父来晚，使我先反；今见清平，吏不敢饭。”在事三年，为十三州最，征拜议郎。

	 

	时黄巾新破，兵凶之后，郡县重敛，因缘生奸。诏书沙汰刺史、二千石，更选清能吏，乃以琮为冀州刺史。旧典，传车骖驾，垂赤帷裳，迎于州界。及琮之部，升车言曰：“刺史当远视广听，纠察美恶，何有反垂帷裳以自掩塞乎？”乃命御者褰之。百城闻风，自然竦震。其诸臧过者，望风解印绶去，唯瘿陶长济阴董昭、观津长梁国黄就当官待琮，于是州界翕然。

	 

	灵帝崩，大将军何进表琮为度辽将军，卒于官。

	 

	陆康字季宁，吴郡吴人也。祖父续，在《独行传》。父褒，有志操，连征不至。

	 

	康少仕郡，以义烈称，刺史臧旻举为茂才，除高成令。高成，县，属渤海郡也。县在边垂，旧制，令户一人具弓弩以备不虞，不得行来。行来犹往来也。长吏新到，辄发民缮修城郭。康至，皆罢遣，百姓大悦。以恩信为治，寇盗亦息，州郡表上其状。光和元年，迁武陵太守，转守桂阳、乐安二郡，所在称之。

	 

	时灵帝欲铸铜人，而国用不足，乃诏调民田，亩敛十钱。而比水旱伤稼，百姓贫苦。康上疏谏曰：“臣闻先王治世，贵在爱民。省徭轻赋，以宁天下，除烦就约，以崇简易，《易》曰：“《干》以易知，《坤》以简能，而天下之理得矣。”故万姓从化，灵物应德。末世衰主，穷奢极侈，造作无端，兴制非一，劳割自下，以从苟欲，劳苦割剥于下人也。故黎民吁嗟，阴阳感动。陛下圣德承天，当隆盛化，而卒被诏书，亩敛田钱，铸作铜人，伏读惆怅，悼心失图。夫十一而税，周谓之彻。《孟子》曰：“夏后氏五十而贡，殷人七十而助，周人百亩而彻，其实皆十一也。”彻者通也，言其法度可通万世而行也。故鲁宣税亩，而蝝灾自生；《公羊传》曰：“初税亩者何？履亩而税也。”何休注云：“宣公无恩信于人，人不肯尽力于公田，起履践案行，择其亩谷好者税取之。”蝝，螽子也。《公羊传》：“冬蝝生。此言蝝生何？上变古易常也。”注云：“上谓宣公，变易公田旧制而税亩。”哀公增赋，而孔子非之。《左传》曰：“季孙欲以田赋，使冉有访诸仲尼。仲尼私于冉有曰：‘子季孙若欲行而法，则周公之典在；若欲苟而行之，又何访焉！’”岂有聚夺民物，以营无用之铜人；捐舍圣戒，自蹈亡王之法哉！谓秦始皇铸铜人十二，卒致灭亡也。传曰：‘君举必书，书而不法，后世何述焉？’陛下宜留神省察，改敝从善，以塞兆民怨恨之望。”书奏，内幸因此谮康援引亡国，以譬圣明，大不敬，槛车征诣廷尉。侍御史刘岱典考其事，岱为表陈解释，免归田里。复征拜议郎。

	 

	会庐江贼黄穰等与江夏蛮连结十余万人，攻没四县，拜康庐江太守。康申明赏罚，击破穰等，余党悉降。帝嘉其功，拜康孙尚为郎中。献帝即位，天下大乱，康蒙险遣孝廉计吏奉贡朝廷，诏书策劳，加忠义将军，秩中二千石。时袁术屯兵寿春，部曲饥饿，遣使求委输兵甲。康以其叛逆，闭门不通，内修战备，将以御之。术大怒，遣其将孙策攻康，围城数重。康固守，吏士有先受休假者，皆遁伏还赴，暮夜缘城而入。受敌二年，城陷。月余，发病卒，年七十。宗族百余人，遭离饥厄，死者将半。朝廷愍其守节，拜子俊为郎中。

	 

	少子绩，仕吴为郁林太守，博学善政，见称当时。幼年曾谒袁术，怀橘墯地者也，有名称。绩字公纪，《吴志》有传。

	 

	赞曰：伋牧朔藩，信立童昏。诗守南楚，民作谣言。奋驰单乘，堪驾毁辕。范得其朋，《易》曰：“西南得朋。”廉范迁蜀郡太守，百姓便之，蜀在西南，故云得朋也。堂任良肱。谓委任功曹陈蕃、主簿应嗣，郡中大化也。二苏劲烈，羊、贾廉能。季宁拒策，城陨冲輣。輣，兵车也，音彭，协韵音普滕反。