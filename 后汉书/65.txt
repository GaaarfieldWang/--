苏竟字伯况，扶风平陵人也。平帝世，竟以明《易》为博士讲《书》祭酒。王莽置《六经》祭酒，秩上卿，每经各一人，竟为讲《尚书》祭酒。善图纬，能通百家之言。王莽时，与刘歆等共典校书，拜代郡中尉。时匈奴扰乱，北边多罹其祸，竟终完辑一郡。光武即位，就拜代郡太守，使固塞以拒匈奴。建武五年冬，卢芳略得北边诸郡，帝使偏将军随弟屯代郡。随姓，弟名也。弟音悌。竟病笃，以兵属弟，诣京师谢罪。拜侍中，数月，以病免。

	 

	初，延岑护军邓仲况拥兵据南阳阴县为寇，阴，县名，属南阳郡，故城在今襄州谷城县界北。而刘歆兄子龚为其谋主。臣贤案：《前书》及《三辅决录》并云向曾孙，今言歆兄子，则不同也。竟时在南阳，与龚书晓之曰：

	 

	君执事无恙。执事犹言左右也。敬前人，故呼其执事者。《尔雅》曰：“恙，忧也”。走昔以摩研编削之才，走谓驰走之人，谦称也，犹司马迁与任少卿书云“牛马走”之类也。《说文》曰：“编，次也。”削谓简也，一曰削书刀也。研音午见反。与国师公从事出入，校定秘书，刘歆为王莽国师公也。窃自依依，末由自远。盖闻君子愍同类而伤不遇。人无愚智，莫不先避害然后求利，先定志然后求名。昔智果见智伯穷兵必亡，故变名远逝，智果，智伯臣也。逝，去也。《战国策》曰，智伯与韩、魏共围赵，智伯之臣智果说智伯曰：“韩魏二主色动而喜，必背君矣。不如杀之。”智伯曰：“晋阳旦暮将拔之，而飨其利，乃有它心，不可，子勿复言。”智果见言之不听，出，更其姓为辅氏，遂去不见。其后韩、魏乃反杀智伯，三分其地。“果”或作“过”。陈平知项王为天所弃，故归心高祖，皆智之至也。陈平初事项羽，后知羽必败，乃仗剑度河归汉，见《前书》也。闻君前权时屈节，北面延牙，延岑字牙。屈节谓臣事也。乃后觉悟，栖迟养德。《尔雅》曰“栖迟，息偃也”，言后息偃养德，不复事延牙也。《诗·小雅》曰：“或栖迟偃仰。”先世数子，又何以加。谓智果、陈平也。君处阴中，土多贤士，若以须臾之闲，研考异同，揆之图书，测之人事，则得失利害，可陈于目，何自负畔乱之困，不移守恶之名乎?与君子之道，何其反也?

	 

	世之俗儒末学，醒醉不分，而稽论当世，疑误视听。或谓天下迭兴，未知谁是，称兵据土，可图非冀。或曰圣王未启，宜观时变，倚强附大，顾望自守。二者之论，岂其然乎？夫孔丘秘经，为汉赤制，秘经，幽秘之经，即纬书也。赤制，解见《郅恽传》秘。玄包幽室，文隐事明。包，臧也。言纬书玄秘，臧于幽室，文虽微隐，事甚明验。且火德承尧，虽昧必亮，昧，暗也。亮，明也。言汉承唐尧、刘累之后，以火德王，虽遭王莽篡夺，一时闇昧，今光武中兴，必盛明也。承积世之祚，握无穷之符，王氏虽乘闲偷篡，而终婴大戮，支分体解，宗氏屠灭，非其效欤？《王莽传》曰：“校尉公宾就斩莽首，军人分裂莽身，支节肌肉脔分。”《三辅旧事》曰：“脔切千段。”皇天所以眷顾踟蹰，忧汉子孙者也。踟蹰犹裴回也。论者若不本之于天，参之于圣，猥以《师旷杂事》轻自眩惑，说士作书，乱夫大道，焉可信哉？《师旷杂事》，杂占之书也。《前书》曰阴阳书十六家，有《师旷》八篇也。

	 

	诸儒或曰：今五星失晷，天时谬错，五星谓东方岁星，南方荧惑星，西方太白星，北方辰星，中央镇星。失晷，失于常度。辰星久而不效，不效谓出入失度也。太白出入过度，荧惑进退见态，镇星绕带天街，岁星不舍氐、房。《前书》曰：“昴、毕闲为天街。”氐、房，东方之宿。岁星，岁舍一次，当次舍于氐、房，今不舍之，是变常也。以为诸如此占，归之国家。盖灾不徒设，皆应之分野，各有所主。夫房、心即宋之分，东海是也。《前书·天文志》曰：“卯为房、心，宋之分也。”尾为燕分，渔阳是也。《前书·天文志》曰：“寅为尾、箕，燕之分也。”东海董宪迷惑未降，渔阳彭垄逆乱拥兵，王赫斯怒，命将并征，故荧惑应此，宪、宠受殃。太白、辰星自亡新之末，失行算度，以至于今，或守东井，或没羽林，东井，南方之宿。《天官书》曰：“北宫虚、危，南方有众星曰羽林天军。”“算”或作“舛”。或裴回藩屏，或踯躅帝宫，帝宫，北辰也。藩屏，两傍之星也。裴回谓萦绕淹留。踯躅谓上下不去也。或经天反明，或潜臧久沈，或衰微闇昧，或煌煌北南，或盈缩成钩，或偃蹇不禁，盈缩犹进退，曲如钩形也。偃蹇，高而明大无禁制。皆大运荡除之祥，圣帝应符之兆也。贼臣乱子，往往错互，指麾妄说，传相坏误。由此论之，天文安得遵度哉！

	 

	乃者，五月甲申，天有白虹，自子加午，广可十丈，长可万丈，正临倚弥。倚弥即黎丘，秦丰之都也。盖秦丰黎丘一名倚弥也。是时月入于毕。毕为天网，毕，西方宿也。主网罗无道之君，故武王将伐纣，上祭于毕，求助天也。《史记》曰，周武王即位九年，上祭于毕，东观兵于孟津也。夫仲夏甲申为八魁。历法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，为八魁。八魁，上帝开塞之将也，主退恶攘逆。流星状似蚩尤旗，或曰营头，或曰天枪，出奎而西北行，至延牙营上，散为数百而灭。奎为毒螫，主库兵。《春秋合诚图》曰“奎主武库之兵”也。此二变，郡中及延牙士众所共见也。是故延牙遂之武当，今均州县也。托言发兵，实避其殃。今年《比卦》部岁，《坤》主立冬，《坎》主冬至，水性灭火，南方之兵受岁祸也。《比卦》，《坤》下《坎》上，坎为水也。德在中宫，刑在木，木胜土，刑制德，今年兵事毕已，中国安宁之效也。五七之家三十五姓，彭、秦、延氏不得豫焉。《春秋运斗枢》曰：“五七三十五，人皆共一德。”如何怪惑，依而恃之？《葛累》之诗，“求福不回”，其若是乎！《诗·大雅》曰：“莫莫葛藟，施于条枚，恺悌君子，求福不回。”注云：“葛延曼于木之枝而茂盛，喻子孙依缘先人之功而起也。回，违也。言不违先祖之道。”

	 

	图谶之占，众变之验，皆君所明。善恶之分，去就之决，不可不察。无忽鄙言！

	 

	夫周公之善康叔，以不从管蔡之乱也；《史记》曰，周公以成王命伐殷，杀管叔，放蔡叔，以殷余人封康叔为卫君。景帝之悦济北，以不从吴濞之畔也。济北王志，高帝孙，齐王肥之子也。吴楚反时，坚守不从，景帝贤之，徙封为淄川王也。自更始以来，孤恩背逆，归义向善，臧否粲然，可不察欤！良医不能救无命，强梁不能与天争，扁鹊之见桓侯，项王之敌汉祖也。故天之所坏，人不得支。支，持也。《左传》曰，晋汝叔宽曰：“天之所坏，不可支也；众之所为，不可干也。”宜密与太守刘君共谋降议。仲尼栖栖，墨子遑遑，忧人之甚也。班固曰“栖栖遑遑，孔席不暖，墨突不黔”也。屠羊救楚，非要爵禄；《庄子》曰“楚昭王失国，屠羊说走而从于王。昭王反国，将赏从亡者，及屠羊说。屠羊说曰：‘大王失国，说失屠羊；大王反国，说亦反屠羊。臣之爵禄已复矣，又何赏之有?’遂不受”也。茅焦干秦；岂求报利？秦始皇迁太后于咸阳宫，又扑杀两弟。齐人茅焦解衣伏质入谏，始皇乃迎太后归于咸阳，爵茅焦为上卿，焦辞不受。事见《说苑》也。尽忠博爱之诚，愤满不能已耳。

	 

	又与仲况书谏之，文多不载，于是仲况与龚遂降。

	 

	龚字孟公，长安人，善论议，扶风马援、班彪并器重之。《三辅决录注》曰：“唯有孟公论可观者。”班叔皮与京兆丞郭季通书曰：“刘孟公臧器于身，用心笃固，实瑚琏之器，宗庙之宝也。”竟终不伐其功，潜乐道术，作《记诲篇》及文章传于世。年七十，卒于家。

	 

	杨厚字仲桓，广汉新都人也。祖父春卿，善图谶学，为公孙述将。汉兵平蜀，春卿自杀，临命戒子统曰：“吾绨帙中《说文》曰：“绨，厚缯也。”绨音提。有先祖所传秘记，为汉家用，尔其修之。”统感父遗言，服阕，辞家从犍为周循学习先法，又就同郡郑伯山受《河洛书》及天文推步之术。《益部耆旧传》曰：“统字仲通。曾祖父仲续举河东方正，拜祁令，甚有德惠，人为立祠。乐益部风俗，因留家新都，代修儒学，以《夏侯尚书相传》。”建初中为彭城令，一州大旱，统推阴阳消伏，县界蒙泽。太守宗湛使统为郡求雨，亦即降澍。《袁山松书》曰“统在县，休征时序，风雨得节，嘉禾生于寺舍，人庶称神”也。自是朝廷灾异，多以访之。统作《家法章句》及《内谶》二卷解说，位至光禄大夫，为国三老。年九十卒。

	 

	统生厚。厚母初与前妻子博不相安，厚年九岁，思令和亲，乃托疾不言不食。母知其旨，惧然改意，惧音九具反。恩养加笃。博后至光禄大夫。

	 

	厚少学统业，精力思述。初，安帝永初⑶年，太白入斗，洛阳大水。《续汉志》曰，时正月己亥，太白入北斗中，以为贵相凶也。又京师及郡国四十一雨水，邓太后专政也。时统为侍中，厚随在京师。朝廷以问统，统对年老耳目不明，子厚晓读图书，粗识其意。邓太后使中常侍承制问之，厚对以为“诸王子多在京师，容有非常，宜亟发遣各还本国”。亟音纪力反。太后从之，星寻灭不见。又克水退期日，皆如所言。除为中郎。太后特引见，问以图谶，厚对不合，免归。《袁山松书》曰：“邓太后问厚曰：‘大将军邓骘应辅臣星不？’对曰：‘不应。’以此不合其旨。”复习业犍为，不应州郡、三公之命，方正、有道、公车特征皆不就。

	 

	永建二年，顺帝特征，诏告郡县督促发遣。厚不得已，行到长安，以病自上，因陈汉三百五十年之厄，春秋命历序曰：“四百年之闲，闭四门，听外难，群异并贼，官有孽臣，州有兵乱，五七弱，暴渐之效也。”宋均注云：“五七三百五十岁，当顺帝渐微，四方多逆贼也。”宜蠲法改宪之道，蠲，明也。及消伏灾异，凡五事。制书褒述，有诏太医致药，太官赐羊酒。及至，拜议郎，三迁为侍中，特蒙引见，访以时政。四年，厚上言“今夏必盛寒，当有疾疫蝗虫之害”。是岁，果六州大蝗，疫气流行。后又连上“西北二方有兵气，宜备边寇。”车驾临当西巡，感厚言而止。至阳嘉三年，西羌寇陇右，明年，乌桓围度辽将军耿晔。永和元年，复上“京师应有水患，又当火灾，三公有免者，蛮夷当反畔。”是夏，洛阳暴水，杀千余人；至冬，承福殿灾，太尉庞参免；荆、交二州蛮夷贼杀长吏，寇城郭。又言“阴臣、近戚、妃党当受祸”。阴，私也。明年，宋阿母与宦者褒信侯李元等遘奸废退；阿母，顺帝乳母山阳君宋娥也。后二年，中常侍张逵等复坐诬罔大将军梁商专恣，悉伏诛。每有灾异，厚辄上消救之法，而阉宦专政，言不得信。

	 

	时大将军梁冀威权倾朝，遣弟侍中不疑以车马、珍玩致遗于厚，欲与相见。厚不答，固称病求退。帝许之，赐车马钱帛归家。修黄老，教授门生，上名录者三千余人。太尉李固数荐言之。本初元年，梁太后诏备古礼以聘厚，古礼谓以束帛加璧，安车蒲轮等。遂辞疾不就。建和三年，太后复诏不征之，经四年不至。年八十二，卒于家。策书吊祭。乡人谥曰文父。门人为立庙，郡文学掾史春秋飨射常祠之。