孝和皇帝讳肇，《谥法》曰：“不刚不柔曰和。”伏侯《古今注》曰：“肇之字曰始。肇音兆”臣贤案：许慎《说文》“肇音大可反，上讳也”。但伏侯、许慎并汉时人，而帝讳不同，盖应别有所据。肃宗第四子也。母梁贵人，为窦皇后所谮，忧卒，窦后养帝以为己子。建初七年，立为皇太子。

	 

	章和二年二月壬辰，卽皇帝位，年十岁。尊皇后曰皇太后，太后临朝。

	 

	三月丁酉，改淮阳为陈国，今陈州。楚郡为彭城国，今徐州。西平幷汝南郡，西平，县，故柏子国也。在今豫州吴房县西北。六安复为庐江郡。卽今庐州庐江县西故舒城是。遗诏徙西平王羨为陈王，六安王恭为彭城王。

	 

	癸卯，葬孝章皇帝于敬陵。在洛阳城东南三十九里。《古今注》曰：“陵周三百步，高六丈二尺。”

	 

	庚戌，皇太后诏曰：“先帝以明圣，奉承祖宗至德要道，天下清静，庶事咸宁。今皇帝以幼年，茕茕在疚，疚，病也。杀茕然在忧病之中也。“茕”或作“嬛”。《诗·周颂》云：“嬛嬛在疚。”朕且佐助听政。外有大国贤王并为蕃屏，内有公卿大夫统理本朝，恭己受成，夫何忧哉！孔子曰：“舜何为哉?恭己正南面而已。”《尚书》曰：“予小子垂拱仰成。”然守文之际，必有内辅以参听断。侍中宪，朕之元兄，行能兼备，忠孝尤笃，先帝所器，亲受遗诏，当以旧典辅斯职焉。宪固执谦让，节不可夺。今供养两宫，两宫谓帝宫、太后宫。宿衞左右，厥事已重，亦不可复劳以政事。故太尉邓彪，元功之族，三让弥高，元功谓高密侯禹也。彪父邯，中兴初有功，封鄳侯。父卒，彪让国异母弟凤。《论语》孔子曰：“太伯三以天下让，民无得而称焉。”郑玄注云：“太伯，周太王之长子，欲让其弟季历。太王有疾，太伯因适吴、越採药，太王薨而不返，季历为丧主，一让也。季历赴之，不来奔丧，二让也。终丧之后，遂断发文身，三让也。”彪让封弟，故以比之。鄳音莫杏反。海内归仁，为羣贤首，先帝襃表，欲以崇化。今彪聪明康彊，可谓老成黄耇矣。老成言老而有成德也。《诗·大雅》曰：“虽无老成人。”黄谓发落更生黄者。耇亦老也。《诗序》曰：“外尊事黄耇。”其以彪为太傅，赐爵关内侯，录尚书事，百官总己以听，古者君在谅闇，百官总己之职事以听於冢宰。录尚书事则冢宰之任也。朕庶几得专心内位。於戏！羣公其勉率百僚，各修厥职，爱养元元，绥以中和，称朕意焉。”

	 

	辛酉，有司上奏：“孝章皇帝崇弘鸿业，德化普洽，垂意黎民，留念稼穑。文加殊俗，武畅方表，界惟人面，无思不服。巍巍荡荡，莫与比隆。“巍巍乎其有成功，荡荡乎人无能名焉。”孔子美帝尧之词，见《论语》。《周颂》曰：‘於穆清庙，肃雝显相。’清庙，文王庙也。於穆，歎美之词，言助祭者礼仪敬且和也。请上尊庙曰肃宗，共进《武德》之舞。”制曰：“可。”

	 

	癸亥，陈王羨、彭城王恭、乐成王党、下邳王衍、梁王畅始就国。建初三年，章帝不忍与诸王乖离，皆留京师，今遣之国。

	 

	夏四月丙子，谒高庙。丁丑，谒世祖庙。

	 

	戊寅，诏曰：“昔孝武皇帝致诛胡、越，故权收盐铁之利，武帝使孔仅、东郭咸阳乘传举行天下盐铁，作官府收利，私家更不得铸铁煮盐。以奉师旅之费。自中兴以来，匈奴未宾，永平末年，复修征伐。先帝卽位，务休力役，然犹深思远虑，安不忘危，探观旧典，复收盐铁，欲以防备不虞，宁安边境。而吏多不良，动失其便，以违上意。先帝恨之，故遗戒郡国罢盐铁之禁，纵民煮铸，入税县官如故事。《前书》音义曰：“县官谓天子。”其申勑刺史﹑二千石，奉顺圣旨，勉弘德化，布告天下，使明知朕意。”

	 

	五月，京师旱。诏长乐少府桓郁侍讲禁中。长乐宫之少府也。郁，桓荣子也。

	 

	冬十月乙亥，以侍中窦宪为车骑将军，伐北匈奴。

	 

	安息国遣使献师子、扶拔。扶拔，解见《章纪》。

	 

	永元元年春三月甲辰，初令郎官诏除者得占丞、尉，以比秩为眞。《汉官仪》曰：“羽林郎出补三百石丞、尉自占。丞、尉小县三百石，其次四百石，比秩为眞，皆所以优之。”

	 

	夏六月，车骑将军窦宪出鸡鹿塞，今在朔方窳浑县北。阚駰《十三州志》云：“窳浑县有大道，西北出鸡鹿塞。”窳音羊主反。度辽将军邓鸿出稒阳塞，稒阳，县，属五原郡，故城在今胜州银城县界。稒音固。南单于出满夷谷，满夷谷，阙。与北匈奴战於稽落山，大破之，追至私渠比鞮海。窦宪遂登燕然山，刻石勒功而还。北单于遣弟右温禺鞮王鞮音丁兮反。奉奏贡献。

	 

	秋七月乙未，会稽山崩。

	 

	闰月丙子，诏曰：“匈奴背叛，为害久远。赖祖宗之灵，师克有捷，丑虏破碎，遂扫厥庭，《诗》曰：“仍执丑虏。”庭谓单于所常居也。役不再籍，犹言不籍再举。万里清荡，非朕小子眇身所能克堪。有司其案旧典，告类荐功，以章休烈。”类，祭天也。《书》曰：“类于上帝。”荐，进也，以功进告於天。

	 

	九月庚申，以车骑将军窦宪为大将军，以中郎将刘尚为车骑将军。

	 

	冬十月，令郡国?刑输作军营。其徙出塞者，刑虽未竟，皆免归田里。

	 

	庚子，阜陵王延薨。

	 

	是岁，郡国九大水。

	 

	二年春正月丁丑，大赦天下。

	 

	二月壬午，日有食之。《东观记》曰：“史官不觉，涿郡言之。”

	 

	己亥，复置西河、上郡属国都尉官。《前书》西河郡美稷县、上郡龟兹县并有属国都尉，其秩比二千石。《十三州志》曰：“典属国，武帝置，掌纳匈奴降者也，哀帝省幷大鸿胪。”故今复置之。

	 

	夏五月庚戌，分太山为济北国，分乐成、涿郡、勃海为河闲国。丙辰，封皇弟寿为济北王，开为河闲王，淑为城阳王，绍封故淮阳王昞子侧为常山王。赐公卿以下至佐史钱布各有差。

	 

	己未，遣副校尉阎磐讨北匈奴，取伊吾卢地。

	 

	丁卯，绍封故齐王晃子无忌为齐王，北海王睦子威为北海王。

	 

	车师前后王并遣子入侍。车师有后王、前王，前王卽后王之子，其庭相去五百里。

	 

	月氏国遣兵攻西域长史班超，超击降之。

	 

	六月辛卯，中山王焉薨。

	 

	秋七月乙卯，大将军窦宪出屯凉州。九月，北匈奴遣使称臣。

	 

	冬十月，遣行中郎将班固报命南单于。遣左谷蠡王师子左谷蠡，匈奴王号，师子其名也。谷音鹿。蠡音离。出鸡鹿塞，击北匈奴於河云北，大破之。

	 

	三年春正月甲子，皇帝加元服，元，首也。谓加冠於首。仪礼：“冠者先筮日，后筮宾。”《东观记》曰：“时太后诏袁安为宾，赐束帛、乘马。”赐诸侯王、公、将军、特进、《汉官仪》曰：“诸侯功德优盛，朝廷所敬异者，赐位特进，在三公下。”中二千石、列侯、宗室子孙在京师奉朝请者黄金，奉朝请，无员，三公、外戚、宗室、诸侯多奉朝请。《汉律》：“春曰朝，秋曰请。”将、大夫、郎吏、从官帛。将谓五官及左右郎将也。大夫谓光禄、太中、中散、谏议大夫也。《十三州志》曰：“大夫皆掌顾问、应对、言议。夫之言扶也，言能扶持君父也。”赐民爵及粟帛各有差，大酺五日。郡国中都官系囚死罪赎缣，至司寇及亡命，各有差。庚辰，赐京师民酺，布两户共一匹。

	 

	二月，大将军窦宪遣左校尉耿夔出居延塞，居延，县，属张掖郡，居延泽在东北。武帝使伏波将军路博德筑遮虏障於居延城。围北单于於金微山，大破之，获其母阏氏。阏氏，匈奴后之号也，音焉支。

	 

	夏六月辛卯，尊皇太后母比阳公主东海恭王彊女。为长公主。

	 

	辛丑，阜陵王种薨。阜陵王延之子。

	 

	冬十月癸未，行幸长安。诏曰：“北狄破灭，名王仍降，仍，频也。西域诸国，纳质内附，岂非祖宗迪哲重光之鸿烈欤?迪，蹈也。言由祖宗蹈履明智，有重光累圣之德，成此大业也。《书》曰“兹四人迪哲”，又曰“宣重光”也。寤寐歎息，想望旧京。其赐行所过二千石长吏已下及三老、官属钱帛，各有差；鳏﹑寡﹑孤﹑独﹑笃｛疒/夂/一/生｝、贫不能自存者粟，人三斛。”

	 

	十一月癸卯，祠高庙，遂有事十一陵。诏曰：“高祖功臣，萧、曹为首，有传世不绝之义。曹相国后容城侯无嗣。朕望长陵东门，见二臣之垄，《东观记》曰：“萧何墓在长陵东司马门道北百步。”《庙记》云：“曹参冢在长陵旁道北，近萧何冢。”循其远节，每有感焉。忠义获宠，古今所同。可遣使者以中牢祠，大鸿胪求近亲宜为嗣者，须景风绍封，以章厥功。”续汉志曰：“大鸿胪掌封拜诸侯及其嗣。”《春秋考异邮》曰：“夏至四十五日，景风至，则封有功也。”

	 

	十二月，复置西域都护、骑都尉、戊己校尉官。

	 

	庚辰，至自长安，减?刑徒从驾者刑五月。

	 

	四年春正月，北匈奴右谷蠡王於除鞬自立为单于，款塞乞降。於除鞬，其名也。鞬音九言反。遣大将军左校尉耿夔授玺绶。《东观记》曰：“赐玉具劎，羽盖车一驷，中郎将持节衞护焉。”

	 

	三月癸丑，司徒袁安薨。闰月丁丑，太常丁鸿为司徒。

	 

	夏四月丙辰，大将军窦宪还至京师。

	 

	六月戊戌朔，日有食之。丙辰，郡国十三地震。

	 

	窦宪潜图弑逆。庚申，幸北宫。诏收捕宪党射声校尉郭璜，郭况子也。《东观记》“璜”作“瑝”，音同。璜子侍中举，衞尉邓叠，叠弟步兵校尉磊，皆下狱死。使谒者仆射续汉书曰“谒者仆射一人，秩千石，为谒者台率，主谒者。天子出，奉引”也。收宪大将军印绶，遣宪及弟笃、景就国，到皆自杀。

	 

	是夏，旱，蝗。

	 

	秋七月己丑，太尉宋由坐党宪自杀。

	 

	八月辛亥，司空任隗薨。任光子也。

	 

	癸丑，大司农尹睦为太尉，录尚书事。录谓总领之也。录尚书自牟融始也。

	 

	丁巳，赐公卿以下至佐史钱穀各有差。

	 

	冬十月己亥，宗正刘方为司空。

	 

	十二月壬辰，诏：“今年郡国秋稼为旱蝗所伤，其什四以上勿收田租、刍槀；有不满者，以实除之。”所损十不满四者，以见损除也。

	 

	武陵零陵澧中蛮叛。烧当羌寇金城。

	 

	五年春正月乙亥，宗祀五帝於明堂，遂登灵台，望云物。大赦天下。

	 

	戊子，千乘王伉薨。

	 

	辛卯，封皇弟万岁为广宗王。广宗，县名，今贝州宗城县。隋炀帝讳广，故改为宗城。

	 

	二月戊戌，诏有司省减内外厩及凉州诸苑马。《说文》曰：“厩，马舍也。”《汉官仪》曰：“未央大厩，长乐、承华等厩令，皆秩六百石。”又云：“牧师诸菀三十六所，分置西北边，分养马三十万头。”自京师离宫果园上林广成囿悉以假贫民，恣得采捕，不收其税。

	 

	丁未，诏曰：“去年秋麦入少，恐民食不足。其上尤贫不能自给者户口人数。往者郡国上贫民，以衣履釜｛兟/鬲｝为赀，而豪右得其饶利。｛兟/鬲｝音寻。《方言》曰：“甑，自关而东谓之｛兟/鬲｝。”贫人旣计釜甑以为资财，惧於役重，多卽卖之，以避科税。豪富之家乘贱买，故得其饶利。诏书实覈，《说文》云：“覈，考实事也。”欲有以益之，而长吏不能躬亲，反更徵召会聚，令失农作，愁扰百姓。若复有犯者，二千石先坐。”

	 

	甲寅，太傅邓彪薨。

	 

	戊午，陇西地震。

	 

	三月戊子，诏曰：“选举良才，为政之本。科别行能，必由乡曲。《周礼》：“乡大夫掌其乡之政教，考其德行，察其道蓺，三年而举贤能者於王。”而郡国举吏，不加简择，故先帝明勑在所，令试之以职，乃得充选。《汉官仪》曰：“建初八年十二月己未，诏书辟士四科：一曰德行高妙，志节清白；二曰经明行脩，能任博士；三曰明晓法律，足以决疑，能案章覆问，文任御史；四曰刚毅多略，遭事不惑，明足照奸，勇足决断，才任三辅令。皆存孝悌清公之行。自今已后，审四科辟召，及刺史、二千石察举茂才尤异孝廉吏，务实校试以职。有非其人，不习曹事，正举者故不以实法。”又德行尤异，不须经职者，别署状上。而宣布以来，出入九年，二千石曾不承奉，恣心从好，司隶、刺史讫无纠察。讫，竟也。今新蒙赦令，且复申勑，后有犯者，显明其罚。在位不以选举为忧，督察不以发觉为负，负亦忧也。非独州郡也。是以庶官多非其人。下民被奸邪之伤，由法不行故也。”

	 

	庚寅，遣使者分行贫民，举实流宂，宂，散也。流散者举案其实而给之。开仓赈禀三十余郡。

	 

	夏四月壬子，封阜陵王种兄鲂为阜陵王。种无嗣，故以鲂袭也。

	 

	六月丁酉，郡国三雨雹。《东观记》曰：“大如鴈子。”

	 

	秋九月辛酉，广宗王万岁薨，无子，国除。

	 

	匈奴单于於除鞬叛，遣中郎将任尚讨灭之。

	 

	壬午，令郡县劝民蓄蔬食以助五穀。蓄，积也。其官有陂池，令得采取，勿收假税二岁。假犹租赁。

	 

	冬十月辛未，太尉尹睦薨。《汉官仪》曰：“睦字伯师，巩人。”十一月乙丑，太仆张酺为太尉。

	 

	是岁，武陵郡兵破叛蛮，降之。护羌校尉贯友讨烧当羌，羌乃遁去。南单于安国叛，骨都侯喜斩之。

	 

	六年春正月，永昌徼外夷遣使译献犀牛、大象。

	 

	己卯，司徒丁鸿薨。

	 

	二月乙未，遣谒者分行禀贷三河、兖、冀、青州贫民。

	 

	许阳侯马光自杀。《东观记》曰：“光前坐党附窦宪，归国，为宪客奴所诬告，乃自杀。”

	 

	丁未，司空刘方为司徒，太常张奋为司空。

	 

	三月庚寅，诏流民所过郡国皆实禀之，其有贩卖者勿出租税，汉循周法，商贾有税，流人贩卖，故矝免之。又欲就贱还归者，复一岁田租、更赋。复音福。

	 

	丙寅，诏曰：“朕以眇末，承奉鸿烈。阴阳不和，水旱违度，济河之域，凶馑流亡，《尚书》曰“济河惟兖州”，言东南据济，西北距河。而未获忠言至谋，所以匡救之策。寤寐永歎，用思孔疚。孔，甚也。疚，病也。《诗》云：“忧心孔疚。”惟官人不得於上，黎民不安于下，有司不念宽和，而竞为苛刻，覆案不急，以妨民事，不急谓非要。甚非所以上当天心，下济元元也。思得忠良之士，以辅朕之不逮。其令三公、中二千石、二千石、内郡守相举贤良方正、能直言极谏之士各一人。昭巖穴，披幽隐，遣诣公车，《前书》音义曰：“公车，署名也，公车所在，故以名焉。”《汉官仪》曰：“公车令一人，秩六百石，掌殿门。诸上书诣阙下者，皆集奏之；凡所徵召，亦总领之。”朕将悉听焉。”帝乃亲临策问，选补郎吏。

	 

	夏四月，蜀郡徼外羌率种人遣使内附。

	 

	五月，城阳王淑薨。无子，国除。章帝子也。

	 

	六月己酉，初令伏闭尽日。《汉官旧仪》曰：“伏日万鬼行，故尽日闭，不干它事。”

	 

	秋七月，京师旱。诏中都官徒各除半刑，讁其未竟，五月已下皆免遣。丁巳，幸洛阳寺，寺，官舍也。《风俗通》云：“寺，嗣也。理事之吏，嗣续於其中。”录囚徒，举冤狱。收洛阳令下狱抵罪，司隶校尉、河南尹皆左降。未及还宫而澍雨。

	 

	西域都护班超大破焉耆、尉犁，斩其王。自是西域降服，纳质者五十余国。

	 

	南单于安国从弟子逢侯率叛胡亡出塞。九月癸丑，以光禄勳邓鸿行车骑将军事，与越骑校尉冯柱、行度辽将军朱徽、使匈奴中郎将杜崇讨之。冬十一月，护乌桓校尉任尚率乌桓、鲜卑，大破逢侯，阚駰《十三州志》曰：“护乌丸，拥节，秩比二千石，武帝置，以护内附乌丸，旣而幷於匈奴中郎将。中兴初，班彪上言宜复此官，以招附东胡，乃复更置焉。”冯柱遣兵追击。复破之。

	 

	诏以勃海郡属冀州。

	 

	武陵漊中蛮叛，郡兵讨平之。

	 

	七年春正月，行车骑将军邓鸿、度辽将军朱徽、中郎将杜崇皆下狱死。时南单于安国与崇不相平，乃上书告崇。崇令断其章，缘此惊叛，安国卒见杀。帝后知之，皆徵下狱。

	 

	夏四月辛亥朔，日有食之。帝引见公卿问得失，令将、大夫、御史、谒者、博士、议郎、郎官会廷中，各言封事。《十三州志》曰：“侍御史，周官，卽柱下史。秩六百石，掌注记言行，纠诸不法，员十五人。出有所案，则称使者焉。谒者，秦官也。员七十人，皆选孝廉年未五十，晓解傧赞者。岁尽拜县令、长及都官府丞、长史。博士，秦官。博通古今，秩皆六百石。孝武初置《五经》博士，后稍增至十四员。取聪明威重者一人为祭酒，主领焉。议郎、郎官，皆秦官也。宂无所掌，秩六百石或四百石。”诏曰：“元首不明，化流无良，政失於民，讁见于天。讁，谴责也。《礼》曰：“阳事不得，讁见於天，日为之食。”深惟庶事，五教在宽，是以旧典因孝廉之举，以求其人。武帝元光元年，董仲舒初开其议，诏郡国举孝廉各一人。有司详选郎官宽博有谋才任典城者三十人。”任，堪也，音仁林反。旣而悉以所选郎出补长、相。长，县长；相，侯相也。《十三州志》云：“县为侯邑，则令、长为相，秩随令、长本秩。”

	 

	五月辛卯，改千乘国为乐安国。千乘故城在今淄州高苑县北。乐安故城在今青州博昌县南。

	 

	六月丙寅，沛王定薨。

	 

	秋七月乙巳，易阳地裂。易阳，县，在易水之阳，今易州也。九月癸卯，京师地震。

	 

	八年春二月己丑，立贵人阴氏为皇后。赐天下男子爵，人二级，三老、孝悌、力田三级，民无名数及流民欲占者一级；鳏﹑寡﹑孤﹑独﹑笃｛疒/夂/一/生｝、贫不能自存者粟，人五斛。

	 

	夏四月癸亥，乐成王党薨。

	 

	甲子，诏赈贷幷州四郡贫民。

	 

	五月，河内、陈留蝗。

	 

	南匈奴右温禺犊王叛，为寇。秋七月，行度辽将军庞奋、越骑校尉冯柱追讨之，斩右温禺犊王。

	 

	车师后王叛，击其前王。

	 

	八月辛酉，饮酎。诏郡国中都官系囚减死一等，诣敦煌戍。其犯大逆，募下蚕室；其女子宫。自死罪已下，至司寇及亡命者入赎，各有差。

	 

	九月，京师蝗。吏民言事者，多归责有司。诏曰：“蝗虫之异，殆不虚生，《礼记·月令》曰：“孟夏行春令，则蝗虫为灾。”《洪范五行传》曰：“贪利伤人，则蝗虫损稼。”万方有罪，在予一人，而言事者专咎自下，非助我者也。朕寤寐恫矝，思弭忧衅。《尚书》曰：“恫矝乃身。”孔安国注曰：“恫，痛也。矝，病也。言如痛病在身，欲除之也。”矝音古顽反。昔楚严无灾而惧，解见《明纪》。成王出郊而反风。成王疑周公，天乃大风，禾则尽偃；王乃出郊祭，天乃反风起禾。事见《尚书》。将何以匡朕不逮，以塞灾变？百僚师尹勉修厥职，刺史、二千石详刑辟，理冤虐，恤鳏寡，矝孤弱，思惟致灾兴蝗之咎。”

	 

	庚子，复置广阳郡。高帝时燕国也，昭帝元凤元年为广阳郡，宣帝本始元年更为国也。

	 

	冬十月乙丑，北海王威有罪自杀。北海，郡，今青州县。

	 

	十二月辛亥，陈王羨薨。

	 

	丁巳，南宫宣室殿火。

	 

	九年春正月，永昌徼外蛮夷及掸国重译奉贡。掸音擅。《东观记》作“擅”，俗本以“禅”字相类或作“禅”者，误也。《说文》曰：“译，传四夷之语也。”

	 

	三月庚辰，陇西地震。

	 

	癸巳，济南王康薨。

	 

	西域长史王林击车师后王，斩之。

	 

	夏四月丁卯，封乐成王党子巡为乐成王。

	 

	六月，蝗、旱。戊辰，诏：“今年秋稼为蝗虫所伤，皆勿收租、更、刍槀；若有所损失，以实除之，余当收租者亦半入。其山林饶利，陂池渔採，以赡元元，勿收假税。”秋七月，蝗虫飞过京师。

	 

	八月，鲜卑寇肥如，肥如，县，属辽西郡。《前书》音义曰：“肥子奔燕，封於此。”今平州也。辽东太守祭参下狱死。《东观记》曰：“鲜卑千余骑攻肥如城，杀略吏人，祭参坐沮败，下狱诛。”

	 

	闰月辛巳，皇太后窦氏崩。丙申，葬章德皇后。

	 

	烧当羌寇陇西，杀长吏，遣行征西将军刘尚、越骑校尉赵世等讨破之。

	 

	九月庚申，司徒刘方策免，自杀。

	 

	甲子，追尊皇妣梁贵人为皇太后。冬十月乙酉，改葬恭怀梁皇后于西陵。《谥法》曰：“正德美容曰恭，执义扬善曰怀。”《东观记》曰：“改殡承光宫，仪比敬园。初，后葬有阙，窦后崩后，乃议改葬。”

	 

	十一月癸卯，光禄勳河南吕盖为司徒。盖字君上，宛陵人也。十二月丙寅，司空张奋罢。壬申，太仆韩稜为司空。

	 

	己丑，复置若卢狱官。《前书》曰，若卢狱属少府。《汉旧仪》曰“主鞫将相大臣”也。

	 

	十年春三月壬戌，诏曰：“隄防沟渠，所以顺助地理，通利壅塞。《礼记·月令》曰：“季春之月，修利堤隄，导达沟渎，开通道路，无有障塞。”今废慢懈□，不以为负。刺史、二千石其随宜疏导。勿因缘妄发，以为烦扰，将显行其罚。”

	 

	夏五月，京师大水。《东观记》曰：“京师大雨，南山水流出至东郊，坏人庐舍。”

	 

	秋七月己巳，司空韩稜薨。八月丙子，太常太山巢堪为司空。堪字次郎，太山南城人。

	 

	九月庚戌，复置廪牺官。《汉官仪》曰“廪牺令一人，秩六百石”也。

	 

	冬十月，五州雨水。

	 

	十二月，烧当羌豪迷唐等率种人诣阙贡献。

	 

	戊寅、梁王畅薨。

	 

	十一年春二月，遣使循行郡国，禀贷被灾害不能自存者，令得渔采山林池泽，不收假税。

	 

	丙午，诏郡国中都官徒及笃｛疒/夂/一/生｝老小女徒各除半刑，其未竟三月者，皆免归田里。

	 

	夏四月丙寅，大赦天下。

	 

	己巳，复置右校尉官。《东观记》曰：“置在西河鹄泽县。”

	 

	秋七月辛卯，诏曰：“吏民踰僭，厚死伤生，是以旧令节之制度。顷者贵戚近亲，百僚师尹，莫肯率从，有司不举，怠放日甚。又商贾小民，或忘法禁，奇巧靡货，流积公行。其在位犯者，当先举正。巿道小民，但且申明宪纲，勿因科令，加虐羸弱。”

	 

	十二年春二月，旄牛徼外白狼、貗薄夷率种人内属。阚駰《十三州志》曰：“旄牛县属蜀郡。”《前书》曰，旄牛所出，岁贡其尾，以为节旄。

	 

	诏贷被灾诸郡民种粮。赐下贫、鳏、寡、孤、独、不能自存者，及郡国流民，听入陂池渔采，以助蔬食。

	 

	三月丙申，诏曰：“比年不登，百姓虚匮。匮，乏也。京师去冬无宿雪，以其经冬，故言宿也。今春无澍雨，黎民流离，困於道路。朕痛心疾首，靡知所济。‘瞻仰昊天，何辜今人？’《诗·大雅》周宣王遇旱之诗。言今人何罪，而天令饥馑乎?三公朕之腹心，而未获承天安民之策。数诏有司，务择良吏。今犹不改，竞为苛暴，侵愁小民，以求虚名，委任下吏，假埶行邪。是以令下而奸生，禁至而诈起。董仲舒曰：“法出而奸生，令下而诈起。”巧法析律，饰文增辞，《礼记·王制》曰“析言破律”也。货行於言，罪成乎手，朕甚病焉，公卿不思助明好恶，将何以救其咎罚?咎罚旣至，复令灾及小民。若上下同心，庶或有瘳。其赐天下男子爵，人二级，三老、孝悌、力田三级，民无名数及流民欲占者人一级；鳏﹑寡﹑孤﹑独﹑笃｛疒/夂/一/生｝、贫不能自存者粟，人三斛。”

	 

	壬子，赐博士员弟子在太学者布，人三匹。武帝时置博士弟子，太常择人年十八以上，仪状端正者补焉。昭帝增员满百人，宣帝倍之，元帝更设员千人，成帝更增员三千人。

	 

	夏四月，日南象林蛮夷反，象林，县，属日南郡，今郁林州。郡兵讨破之。

	 

	闰月，脤贷敦煌、张掖、五原民下贫者穀。

	 

	戊辰，秭归山崩。秭归，县，属南郡，古之夔国，今归州也。袁山松曰：“屈原此县人，旣被流放，忽然蹔归，其姊亦来，因名其地为秭归。”秭亦姊也。《东观记》曰：“秭归山高四百余丈，崩填谿水，厌杀百余人。”

	 

	六月，舞阳大水，赐被水灾尤贫者穀，人三斛。

	 

	秋七月辛亥朔，日有食之。

	 

	九月戊午，太尉张酺免。丙寅，大司农张禹为太尉。

	 

	冬十一月，西域蒙奇、兜勒二国遣使内附，赐其王金印紫绶。

	 

	是岁，烧当羌复叛。

	 

	十三年春正月丁丑，帝幸东观，览书林，阅篇籍，博选术蓺之士以充其官。

	 

	二月，任城王尚薨。

	 

	丙午，赈贷张掖、居延、朔方、日南贫民及孤、寡、羸弱不能自存者。

	 

	秋八月，诏象林民失农桑业者，赈贷种粮，禀赐下贫穀食。

	 

	己亥，北宫盛馔门阁火。

	 

	护羌校尉周鲔击烧当羌，破之。

	 

	荆州雨水。九月壬子，诏曰：“荆州比岁不节，今兹淫水为害，《淮南子》曰：“女娲积芦灰以止淫水。”高诱注云：“平地出水为淫水。”余虽颇登，而多不均浃，浃，洽。深惟四民农食之本，惨然怀矜。其令天下半入今年田租、刍槀；有宜以实除者，如故事。贫民假种食，皆勿收责。”

	 

	冬十一月，安息国遣使献师子及条枝大爵。《西域传》曰：“安息国居和犊城，去洛阳二万五千里。条支国临西海，出师子、大雀。”郭义恭《广志》曰：“大爵，颈及身膺蹄都似橐驼，举头高八九尺，张翅丈余，食大麦，其卵如甕，卽今之驼鸟也。”

	 

	丙辰，诏曰：“幽、幷、凉州户口率少，边役众剧，束脩良吏，进仕路狭。抚接夷狄，以人为本。其令缘边郡口十万以上岁举孝廉一人，不满十万二岁举一人，五万以下三岁举一人。”

	 

	鲜卑寇右北平，遂入渔阳，渔阳太守击破之。

	 

	戊辰，司徒吕盖罢。十二月丁丑，光禄勳鲁恭为司徒。

	 

	辛卯，巫蛮叛，寇南郡。巫，县，属南郡，故城在今夔州巫山县也。

	 

	十四年春二月乙卯，东海王政薨。

	 

	缮修故西海郡，平帝时金城塞外羌献地，以为西海郡也。光武建武中省金城入陇西郡，至是复缮修之。金城卽今兰州县也。徙金城西部都尉以戍之。

	 

	三月戊辰，临辟雍，飨射，大赦天下。

	 

	夏四月，遣使者督荆州兵讨巫蛮，破降之。

	 

	庚辰，赈贷张掖﹑居延﹑敦煌﹑五原﹑汉阳﹑会稽流民下贫穀，各有差。

	 

	五月丁未，初置象林将兵长史官。阚駰《十三州志》曰：“将兵长史居在日南郡，又有将兵司马，去雒阳九千六百三十里。”

	 

	六月辛卯，废皇后阴氏，后父特进纲自杀。

	 

	秋七月甲寅，诏复象林县更赋﹑田租﹑刍槀二岁。

	 

	壬子，常山王侧薨。

	 

	是秋，三州雨水。冬十月甲申，诏：“兖﹑豫﹑荆州今年水雨淫过，多伤农功。其令被害什四以上皆半入田租﹑刍槀；其不满者，以实除之。”

	 

	辛卯，立贵人邓氏为皇后。

	 

	丁酉，司空巢堪罢。十一月癸卯，大司农徐防为司空。

	 

	是岁，初复郡国上计补郎官。上计，今计吏也。《前书》音义曰：“旧制，使郡丞奉岁计，武帝元朔中令郡国举孝廉各一人与计偕，拜为郎中。”中废，今复之。

	 

	十五年春闰月乙未，诏流民欲还归本而无粮食者，过所实禀之，疾病加致医药；其不欲还归者，勿强。

	 

	二月，诏禀贷颍川﹑汝南﹑陈留﹑江夏﹑梁国﹑敦煌贫民。《前书》音义曰：“陈留本郑邑也，后为陈所幷，故曰陈留。”今汴州县也。江夏郡，高帝置。沔水自江别至南郡华容为夏水，过郡入江，故曰江夏。

	 

	夏四月甲子晦，日有食之。五月戊寅，南阳大风。

	 

	六月，诏令百姓鳏寡渔采陂池，勿收假税二岁。

	 

	秋七月丙寅，济南王错薨。错音七故反。

	 

	复置涿郡故安铁官续汉书曰：“其郡县有盐官﹑铁官者，随事广狭，置令﹑长及丞，秩次皆如县也。”。

	 

	九月壬午，南巡狩，清河王庆﹑济北王寿﹑河闲王开并从。赐所过二千石长吏以下﹑三老﹑官属及民百年者钱布，各有差。是秋，四州雨水。冬十月戊申，幸章陵，祠旧宅。癸丑，祠园庙，会宗室於旧庐，劳赐作乐。戊午，进幸云梦，临汉水而还。云梦，今安州县也，卽在云梦泽中。十一月甲申，车驾还宫，赐从臣及留者公卿以下钱布，各有差。

	 

	十二月庚子，琅邪王宇薨。

	 

	有司奏，以为夏至则微阴起，靡草死，可以决小事。《礼记·月令》曰：“孟夏之月，靡草死，麦秋至，断薄刑，决小罪。”郑玄注云：“靡草，荠﹑亭历之属。”臣贤案：五月一阴爻生，可以言微阴，今《月令》云“孟夏”，乃是纯阳之月；此言“夏至”者，与《月令》不同。

	 

	是岁，初令郡国以日北至案薄刑。

	 

	十六年春正月己卯，诏贫民有田业而以匮乏不能自农者，贷种粮。

	 

	二月己未，诏兖﹑豫﹑徐﹑冀四州比年雨多伤稼，禁沽酒。夏四月，遣三府掾分行四州，贫民无以耕者，为雇犂牛直。

	 

	五月壬午，赵王商薨。

	 

	秋七月，旱。戊午，诏曰：“今秋稼方穗而旱，云雨不霑，疑吏行惨刻，不宣恩泽，妄拘无罪，幽闭良善所致。其一切囚徒於法疑者勿决，以奉秋令。《礼记·月令》曰：“孟秋之月，命有司修法制，缮囹圄，具桎梏，断薄刑，决小罪。”方察烦苛之吏，显明其罚。”

	 

	辛酉，司徒鲁恭免。庚午，光禄勳张酺为司徒。

	 

	辛巳，诏令天下皆半入今年田租﹑刍槀；其被灾害者，以实除之。贫民受贷种粮及田租﹑刍槀﹑皆勿收责。

	 

	八月己酉，司徒张酺薨。冬十月辛卯，司空徐防为司徒，大鸿胪陈宠为司空。

	 

	十一月己丑，行幸缑氏，登百岯山，卽柏岯山也，在洛州缑氏县南。《尔雅》云“山一成曰岯”，《东观记》作“坯”，并音平眉反，流俗本或作“杯”者，误也。赐百官从臣布，各有差。

	 

	北匈奴遣使称臣贡献。

	 

	十二月，复置辽东西部都尉官。西部都尉，安帝时以为属国都尉，在辽东郡昌黎城也。

	 

	元兴元年春正月戊午，引三署郎召见禁中，《汉官仪》：“三署谓五官署也，左﹑右署也，各置中郎将以司之。郡国举孝廉以补三署郎，年五十以上属五官，其次分在左﹑右署，凡有中郎﹑议郎﹑侍郎﹑郎中四等，无员。”禁中者，门户有禁，非侍御者不得入，故谓禁中。选除七十五人，补谒者﹑长﹑相。

	 

	高句骊寇郡界。

	 

	夏四月庚午，大赦天下，改元元兴。宗室以罪绝者，悉复属籍。

	 

	五月癸酉，雍地裂。《东观记》曰“右扶风雍地裂”，流俗本“雍”下有“州”者，误也。

	 

	秋九月，辽东太守耿夔击貊人，破之。

	 

	冬十二月辛未，帝崩于章德前殿，年二十七。立皇子隆为皇太子。赐天下男子爵，人二级，三老﹑孝悌﹑力田人三级，民无名数及流民欲占者人一级；鳏﹑寡﹑孤﹑独﹑笃｛疒/夂/一/生｝﹑贫不能自存者粟，人三斛。

	 

	自窦宪诛后，帝躬亲万机。每有灾异，辄延问公卿，极言得失。前后符瑞八十一所，自称德薄，皆抑而不宣。旧南海献龙眼﹑荔支，十里一置，五里一候，南海，郡，秦置，今广州县也。广雅曰：“益智，龙眼也。”《交州记》曰：“龙眼树高五六丈，似荔支而小。”《广州记》曰：“子似荔支而员，七月熟。荔支树高五六丈，大如桂树，实如鸡子，甘而多汁，似安石榴。有甜醋者，至日禺中，翕然俱赤，卽可食。”置谓驿也。奔腾阻险，死者继路。时临武长汝南唐羌，县接南海，临武，县，属桂阳郡，今郴州县也。乃上书陈状。帝下诏曰：“远国珍羞，本以荐奉宗庙。苟有伤害，岂爱民之本。其勑太官勿复受献。”由是遂省焉。《谢承书》曰：“唐羌字伯游，辟公府，补临武长。县接交州，旧献龙眼﹑荔支及生鲜，献之，驿马昼夜传送之，至有遭虎狼毒害，顿仆死亡不绝。道经临武，羌乃上书谏曰：‘臣闻上不以滋味为德，下不以贡膳为功，故天子食太牢为尊，不以果实为珍。伏见交阯七郡献生龙眼等，鸟惊风发。南州土地，恶虫猛兽不绝於路，至於触犯死亡之害。死者不可复生，来者犹可救也。此二物升殿，未必延年益寿。’帝从之。章报，羌卽弃官还家，不应徵召，着《唐子》三十余篇。”

	 

	论曰：自中兴以后，逮于永元，虽颇有?张，而俱存不扰，是以齐民岁增，闢土世广。齐，平也。偏师出塞，则漠北地空；都护西指，则通译四万。《西域传》曰：“班超定西域五十余国，皆降服，西至海濒，四万里，皆重译贡献。”岂其道远三代，术长前世?将服叛去来，自有数也？

	 

	孝殇皇帝讳隆，《谥法》曰：“短折不成曰殇。”《古今注》曰：“隆之字曰盛。”和帝少子也。元兴元年十二月辛未夜，卽皇帝位，时诞育百余日。诞，大也。《诗·大雅》：“诞弥厥月，先生如达。”郑玄注云：“大矣后稷之在其母怀也，终人道十月而生。”《诗》又云：“载生载育。”育，长也，达音它末反。尊皇后曰皇太后，太后临朝。仪见《皇后纪》。

	 

	北匈奴遣使称臣，诣敦煌奉献。

	 

	延平元年春正月辛卯，太尉张禹为太傅。司徒徐防为太尉，参录尚书事，百官总己以听。封皇兄胜为平原王。癸卯，光禄勳梁鲔为司徒。《汉官仪》曰：“鲔字伯元，河东平阳人也。”

	 

	三月甲申，葬孝和皇帝于慎陵，在洛阳东南三十里。俗本作“顺”者，误。尊庙曰穆宗。

	 

	丙戌，清河王庆、济北王寿、河闲王开、常山王章始就国。

	 

	夏四月庚申，诏罢祀官不在祀典者。《东观记》曰：“邓太后雅性不好淫祀。”

	 

	鲜卑寇渔阳，渔阳太守张显追击，战没。

	 

	丙寅，以虎贲中郎将邓骘为车骑将军。

	 

	司空陈宠薨。

	 

	五月辛卯，皇太后诏曰：“皇帝幼沖，承统鸿业，朕且权佐助听政，兢兢寅畏，寅，敬也。不知所济。深惟至治之本，道化在前，刑罚在后。将稽中和，广施庆惠，与吏民更始。其大赦天下。自建武以来诸犯禁锢，诏书虽解，有司持重，多不奉行，其皆复为平民。”

	 

	壬辰，河东垣山崩。垣，县，今绛州县也。《古今注》曰：“山崩长七丈，广四丈。”

	 

	六月丁未，太常尹勤为司空。

	 

	郡国三十七雨水。己未，诏曰：“自夏以来，阴雨过节，煗气不效，效犹验也。将有厥咎。寤寐忧惶，未知所由。昔夏后恶衣服，菲饮食，孔子曰‘吾无闲然’。菲，薄也。闲，非也。今新遭大忧，且岁节未和，彻膳损服，庶有补焉。其减太官、导官、尚方、内署诸服御珍膳靡丽难成之物。”太官令，周官也，秩千石，典天子厨膳。导官，掌择御米。导，择也。尚方，掌作御刀劔诸器物；内署，掌内府衣物。秩皆六百石。并见续汉书。

	 

	丁卯，诏司徒、大司农、长乐少府曰：“朕以无德，佐助统政，夙夜经营，惧失厥衷。思惟治道，由近及远，先内后外。自建武之初以至于今，八十余年，宫人岁增，房御弥广。又宗室坐事没入者，犹託名公族，甚可愍焉。今悉免遣，及掖庭宫人，皆为庶民，以抒幽隔郁滞之情。抒，舒也，食汝反。诸官府、郡国、王侯家奴婢姓刘及疲{疒/夂/一/生}羸老，皆上其名，务令实悉。”

	 

	秋七月庚寅，勑司隶校尉、部刺史秦有监御史，监诸郡，汉兴省之，但遣丞相史分刺诸州，无有常官。孝武帝初置刺史十三人，秩六百石；成帝更为牧，秩二千石。建武十八年复为刺史，十二人，各主一州，其一州属司隶校尉。诸州常以八月巡行所部郡国，录囚徒，考殿最。初岁尽诣京都奏事，中兴但因计吏。见续汉书。曰：“夫天降灾戾，应政而至。闲者郡国或有水灾，妨害秋稼。朝廷惟咎，忧惶悼惧。而郡国欲获丰穰虚饰之誉，遂覆蔽灾害，多张垦田，不揣流亡，揣音初委反。竞增户口，掩匿盗贼，令奸恶无惩，署用非次，选举乖宜，贪苛惨毒，延及平民。平民谓善人也。《书》曰：“延及于平人。”刺史垂头塞耳，阿私下比，‘不畏于天，不愧于人’。《诗小雅》也。假贷之恩，不可数恃，自今以后，将纠其罚。二千石长吏其各实覈所伤害，为除田租、刍槀。”

	 

	八月辛亥，帝崩。癸丑，殡于崇德前殿。年二岁。

	 

	赞曰：孝和沈烈，率由前则。王赫自中，赐命彊慝。慝，恶也。谓诛窦宪等。抑没祥符，登显时德。谓用邓彪等委政也。殇世何早，平原弗克。平原王胜以固疾不得立也。《左传》曰：“弗克负荷。”