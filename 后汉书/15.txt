孝桓皇帝讳志，《谥法》曰：“克敌服远曰桓。”志之字曰意。肃宗曾孙也。祖父河闲孝王开，父蠡吾侯翼，顺帝时，开上书，愿分蠡吾县以封翼，帝许之。蠡吾故城在今瀛州博野县西。蠡音礼。母匽氏。讳明，本蠡吾侯之媵妾。史记曰，匽姓，咎繇之后也。匽音偃。翼卒，帝袭爵为侯。

	 

	本初元年，梁太后征帝到夏门亭，洛阳城北面西头门也，门外有万寿亭。将妻以女弟。妻音七计反。会质帝崩，太后遂与兄大将军冀定策禁中，闰月庚寅，使冀持节，以王青盖车续汉志曰：“皇太子、皇子皆安车，朱班轮，青盖，金华蚤。”故曰王青盖车也。迎帝入南宫，其日即皇帝位，时年十五。太后犹临朝政。《东观记》曰：“太后御却非殿。”

	 

	秋七月乙卯，葬孝质皇帝于静陵。在洛阳东南三十里，陵高五丈五尺，周百三十八步。

	 

	齐王喜薨。

	 

	辛巳，谒高庙、光武庙。

	 

	丙戌，诏曰：“孝廉、廉吏皆当典城牧民，禁奸举善，兴化之本，恒必由之。诏书连下，分明恳恻，而在所玩习，遂至怠慢，选举乖错，害及元元。顷虽颇绳正，犹未惩改。方今淮夷未殄，军师屡出，本初元年，庐江贼攻盱台，广陵贼张婴等杀江都长。盱台、江都并近淮，故言淮夷。时中郎将滕抚屡击破之，其余众犹未殄也。百姓疲悴，困于征发。庶望群吏，惠我劳民，蠲涤贪秽，以祈休祥。其令秩满百石，十岁以上，有殊才异行，乃得参选。臧吏子孙，不得察举。杜绝邪伪请托之原，令廉白守道者得信其操。信音申，古字通。各明守所司，将观厥后。”

	 

	九月戊戌，追尊皇祖河闲孝王曰孝穆皇，夫人赵氏曰孝穆皇后，皇考蠡吾侯曰孝崇皇。冬十月甲午，尊皇母匽氏为孝崇博园贵人。博本汉蠡吾县之地也。帝既追尊父为孝崇皇，其陵曰博陵，置园庙焉，故曰博园，在今瀛州博野县西。贵人位次皇后，金印紫绶。

	 

	建和元年春正月辛亥朔，日有食之。诏三公、九卿、校尉各言得失。

	 

	戊午，大赦天下。赐吏更劳一岁；男子爵，人二级，为父后及三老、孝悌、力田人三级；鳏、寡、孤、独、笃癃、贫不能自存者粟，人五斛；贞妇帛，人三匹。灾害所伤什四以上，勿收田租；其不满者，以实除之。

	 

	二月，荆扬二州人多饿死，遣四府掾分行赈给。

	 

	沛国言黄龙见谯。

	 

	夏四月庚寅，京师地震。诏大将军、公、卿、校尉举贤良方正、能直言极谏者各一人。又命列侯、将、大夫、御史、谒者、千石、六百石、将谓五官、左、右、虎贲、羽林中郎将也。大夫谓光禄大夫、太中大夫、中散大夫、谏议大夫。博士、议郎、郎官各上封事，指陈得失。博士掌通古今，比六百石。议郎比六百石。郎官谓三中郎将下之属官也。有中郎、侍郎、郎中。又诏大将军、公、卿、郡、国举至孝笃行之士各一人。

	 

	壬辰，诏州郡不得迫胁驱逐长吏。长吏臧满三十万而不纠举者，刺史、二千石以纵避为罪。若有擅相假印绶者，与杀人同弃市论。

	 

	丙午，诏郡国系囚减死罪一等，勿笞。唯谋反大逆，不用此书。又诏曰：“比起陵茔，作静陵也。弥历时岁，力役既广，徒隶尤勤。顷雨泽不沾，密云复散，傥或在兹。《易》曰：“密云不雨，自我西郊。”其令徒作陵者减刑各六月。”

	 

	是月，立阜陵王代兄勃遒亭侯便为阜陵王。便，光武玄孙也，阜陵王恢之子，以顺帝阳嘉中封为勃遒亭侯，今改封也，遒音子由反。本传作“便亲”，纪传不同，盖有误。

	 

	郡国六地裂，水涌井溢。续汉志曰：“水溢坏城寺室屋，杀人。时梁太后摄政，兄冀枉杀李固、杜乔。”芝草生中黄藏府。《汉官仪》曰：“中黄藏府掌中币帛金银诸货物”也。

	 

	六月，太尉胡广罢，大司农杜乔为太尉。

	 

	秋七月，勃海王鸿薨，章帝曾孙也，乐安夷王宠之子，质帝之父也。梁太后改封勃海。立帝弟蠡吾侯悝为勃海王。

	 

	八月乙未，立皇后梁氏。

	 

	九月丁卯，京师地震。

	 

	太尉杜乔免，冬十月，司徒赵戒为太尉，戒字志伯，蜀郡人也。司空袁汤为司徒，前太尉胡广为司空。

	 

	十一月，济阴言有五色大鸟见于己氏。续汉志曰：“时以为凤皇。政既衰缺，梁冀专权，皆羽孽也。”己氏，县名，属济阴郡，故城在今宋州楚丘县也，古戎州己氏之邑也。

	 

	戊午，减天下死罪一等，戍边。

	 

	清河刘文反，杀国相射皓，欲立清河王蒜为天子；事觉伏诛。蒜坐贬为尉氏侯，徙桂阳，自杀。尉氏，县，属陈留郡，今汴州县也。

	 

	前太尉李固、杜乔皆下狱死。续汉志曰：“顺帝之末，京都童谣曰：‘直如弦，死道边；曲如钩，反封侯。’曲如钩谓梁冀、胡广等。直如弦谓李固等。”

	 

	陈留盗贼李坚自称皇帝，伏诛。《东观记》曰江舍及李坚等。

	 

	二年春正月甲子，皇帝加元服。庚午，大赦天下。赐河闲、勃海二王黄金各百斤，河闲王建，勃海王悝。彭城诸国王各五十斤；彭城王定。公主、大将军、三公、特进、侯、中二千石、二千石、将、大夫、郎吏、从官、四姓及梁邓小侯、诸夫人以下帛，各有差。年八十以上赐米、酒、肉，九十以上加帛二匹，绵三斤。

	 

	三月戊辰，帝从皇太后幸大将军梁冀府。

	 

	白马羌寇广汉属国，杀长吏，益州刺史率板楯蛮讨破之。板楯，西南蛮之号。

	 

	夏四月丙子，封帝弟硕为平原王，奉孝崇皇祀。尊孝崇皇夫人马氏为孝崇园贵人。

	 

	嘉禾生大司农帑藏。《说文》曰：“帑者，金布所藏之府也。”帑，佗朗反。五月癸丑，北宫掖廷中德阳殿及左掖门火，车驾移幸南宫。

	 

	六月，改清河为甘陵，立安平王得子经侯理为甘陵王。安平，今定州县也。经，今贝州经城县。

	 

	秋七月，京师大水。河东言木连理。

	 

	冬十月，长平陈景自号“黄帝子”，署置官属，又南顿管伯亦称“真人”，并图举兵，悉伏诛。

	 

	三年春三月甲申，彭城王定薨。

	 

	夏四月丁卯晦，日有食之。续汉志曰：“在东井二十三度。东井主法，梁太后枉杀公卿，犯天法也。”五月乙亥，诏曰：“盖闻天生蒸民，不能相理，为之立君，使司牧之。君道得于下，则休祥著乎上；庶事失其序，则咎征见乎象。已上略成帝诏词。闲者，日食毁缺，阳光晦暗，朕祗惧潜思，匪遑启处。遑，暇也。启，跪也。《诗·小雅》曰：“王事靡盬，不遑启处。”传不云乎：‘日食修德，月食修刑。’《公羊传》之文也。昔孝章帝愍前世禁徙，故建初之元，并蒙恩泽，流徙者使还故郡，没入者免为庶民。先皇德政，可不务乎！其自永建元年迄乎今岁，凡诸妖恶，支亲从坐，及吏民减死徙边者，悉归本郡；唯没入者不从此令。”

	 

	六月庚子，诏大将军、三公、特进、侯，其与卿、校尉举贤良方正、能直言极谏之士各一人。

	 

	乙卯，震宪陵寝屋。秋七月庚申，廉县雨肉。续汉志曰：“肉似羊肺，或大如手。”《五行传》云：“弃法律，逐功臣，时则有羊祸，时则有赤眚赤祥。”是时梁太后摄政，兄冀专权，枉诛李固、杜乔、天下冤之。廉县属北地郡也。八月乙丑，有星孛于天市。《前书》曰：“旗星中四星，名曰天市。”京师大水。九月己卯，地震。庚寅，地又震。诏死罪以下及亡命者赎，各有差。郡国五山崩。

	 

	冬十月，太尉赵戒免。司徒袁汤为太尉，大司农河内张歆为司徒。歆字敬让。

	 

	十一月甲申，诏曰：“朕摄政失中，灾眚连仍，三光不明，阴阳错序。监寐寤叹，疢如疾首。监寐言虽寝而不寐也。寤，觉也。今京师厮舍，死者相枕，厮舍，贱役人之舍。郡县阡陌，处处有之，甚违周文掩胔之义。其有家属而贫无以葬者，给直，人三千，丧主布三匹；若无亲属，可于官壖地葬之，壖，官之余地也。《前书》音义曰：“壖，城郭旁地。”音奴唤、而恋二反。表识姓名，为设祠祭。又徒在作部，疾病致医药，死亡厚埋藏。民有不能自振及流移者，禀谷如科。州郡检察，务崇恩施，以康我民。”

	 

	和平元年春正月甲子，大赦天下，改元和平。

	 

	乙丑，诏曰：“曩者遭家不造，先帝早世。谓顺帝崩也。《诗周颂》曰：“闵予小子，遭家不造。”郑玄注云：“造，成也。言成王遭武王崩，家道未成。”永惟大宗之重，深思嗣续之福，询谋台辅，稽之兆占。既建明哲，克定统业，天人协和，万国咸宁。元服已加，将即委付，而四方盗窃，颇有未静，故假延临政，以须安谧。幸赖股肱御侮之助，残丑消荡，谓建和二年长安陈景反，南顿管伯等谋反，并伏诛。民和年稔，普天率土，遐迩洽同。远览‘复子明辟’之义，尚书曰：“周公曰‘朕复子明辟’。”复，还也。子谓成王也。辟，君也。谓周公摄政已久，故复还明君之政于成王；今太后亦还政于帝也。近慕先姑归授之法，先姑谓安帝阎皇后也。《尔雅》曰“妇人谓夫之父曰舅，夫之母曰姑。在则曰君舅、君姑，殁则曰先舅、先姑”也。及今令辰，皇帝称制。群公卿士，虔恭尔位，戮力一意，勉同断金。金者，刚之物也。言人能同心，则其利可以断之也。《易》曰：“二人同心，其利断金。”‘展也大成’，则所望矣。”《诗·小雅》曰：“允矣君子，展也大成。”郑玄注云：“允，信也。展，诚也。大成谓致太平也。”言诚能致太平，是所望也。

	 

	二月扶风妖贼裴优自称皇帝，伏诛。裴，姓；优，名也。《风俗通》曰：“裴，伯益之后。”

	 

	甲寅，皇太后梁氏崩。

	 

	三月，车驾徙幸北宫。

	 

	甲午，葬顺烈皇后。

	 

	夏五月庚辰，尊博园匽贵人曰孝崇皇后。

	 

	秋七月，梓潼山崩。梓潼，县，属广汉郡，今始州县也，有梓潼水。

	 

	冬十一月辛巳，减天下死罪一等，徙边戍。

	 

	元嘉元年春正月，京师疾疫，使光禄大夫将医药案行。

	 

	癸酉，大赦天下，改元元嘉。

	 

	二月，九江、庐江大疫。

	 

	甲午，河闲王建薨。夏四月己丑，安平王得薨。河闲孝王开之子，初为乐成王，后改曰安平。

	 

	京师旱。任城、梁国饥，民相食。

	 

	司徒张歆罢，光禄勋吴雄为司徒。

	 

	秋七月，武陵蛮叛。

	 

	冬十月，司空胡广罢。

	 

	十一月辛巳，京师地震。

	 

	闰月庚午，任城王崇薨。太常黄琼为司空。

	 

	二年春正月，西城长史王敬为于窴国所杀。敬杀于窴王建，故国人杀之。

	 

	丙辰，京师地震。

	 

	夏四月甲寅，孝崇皇后匽氏崩。庚午，常山王豹薨。五月辛卯，葬孝崇皇后于博陵。

	 

	秋七月庚辰，日有食之。八月，济阴言黄龙见句阳，县名，属济阴郡，《左传》曰“盟于句渎之丘”是也，故城在今曹州乘氏县北，一名谷丘。金城言黄龙见允街。允街，县名，属金城郡，音缘皆。冬十月乙亥，京师地震。

	 

	十一月，司空黄琼免。十二月，特进赵戒为司空。

	 

	右北平太守和旻坐臧，下狱死。

	 

	永兴元年春二月，张掖言白鹿见。

	 

	三月丁亥，幸鸿池。

	 

	夏五月丙申，大赦天下，改元永兴。

	 

	丁酉，济南王广薨，无子，国除。

	 

	秋七月，郡国三十二蝗。河水溢。百姓饥穷，流冗道路，至有数十万户，冀州尤甚。诏在所赈给乏绝，安慰居业。

	 

	冬十月，太尉袁汤免，太常胡广为太尉。司徒吴雄罢，司空赵戒免；以太仆黄琼为司徒，光禄勋房植为司空。

	 

	十一月丁丑，诏减天下死罪一等，徙边戍。

	 

	是岁，武陵太守应奉招诱叛蛮，降之。

	 

	二年春正月甲午，大赦天下。

	 

	二月辛丑，初听刺史、二千石行三年丧服。

	 

	癸卯，京师地震，诏公、卿、校尉举贤良方正、能直言极谏者各一人。诏曰：“比者星辰谬越，坤灵震动，灾异之降，必不空发。来己修政，庶望有补。其舆服制度有逾侈长饰者，皆宜损省。长音直亮反。郡县务存俭约，申明旧令，如永平故事。”

	 

	六月，彭城泗水增长逆流。张衡对策曰：“水者，五行之首。逆流者，人君之恩不能下及，而教逆也。”诏司隶校尉、部刺史曰：“蝗灾为害，水变仍至，五谷不登，人无宿储。其令所伤郡国种芜菁以助人食。”

	 

	京师蝗。东海朐山崩。朐，山名也，在今海州朐山县南。

	 

	九月丁卯朔，日有食之。诏曰：“朝政失中，云汉作旱，《云汉》，《诗·大雅》篇名也。周宣王时大旱，故作诗曰：“倬彼云汉，昭回于天。”郑玄注云：“云汉，天河也。倬然转运于天。时旱渴雨，故宣王夜视天河，望其候焉。”川灵涌水，蝗螽孳蔓，残我百谷，太阳亏光，饥馑荐臻。其不被害郡县，当为饥馁者储。天下一家，趣不糜烂，则为国宝。其禁郡国不得卖酒，祠祀裁足。”

	 

	太尉胡广免，司徒黄琼为太尉。闰月，光禄勋尹颂为司徒。颂字公孙，巩人。

	 

	减天下死罪一等，徙边戍。

	 

	蜀郡李伯诈称宗室，当立为“太初皇帝”，伏诛。

	 

	冬十一月甲辰，校猎上林苑，遂至函谷关，赐所过道傍年九十以上钱，各有差。

	 

	太山、琅邪贼公孙举等反叛，杀长吏。

	 

	永寿元年春正月戊申，大赦天下，改元永寿。

	 

	二月，司隶、冀州饥，人相食。司隶，州，即洛阳。来州郡赈给贫弱。若王侯吏民有积谷者，一切貣十分之三，貣音吐得反，又音徒得反。以助禀贷；其百姓吏民者，以见钱雇直。雇犹酬也。王侯须新租乃偿。须，待也。

	 

	夏四月，白乌见齐国。

	 

	六月，洛水溢，壤鸿德苑。续汉志曰：“水溢至津城门，漂流人物。时梁冀专政，疾害忠良，威权震主，后遂诛灭也。”南阳大水。

	 

	司空房植免，太常韩縯为司空。縯音翼善反。

	 

	诏太山、琅邪遇贼者，勿收租、赋，复更、算三年。又诏被水死流失尸骸者，令郡县钩求收葬；及所唐突压溺物故，七岁以上赐钱，人二千。坏败庐舍，亡失谷食，尤贫者禀，人二斛。

	 

	巴郡、益州郡山崩。益州，郡名也，武帝置。诸本无“郡”字者，误也。

	 

	秋七月，初置太山、琅邪都尉官。《汉官仪》曰：“秦郡有尉一人，典兵禁，捕盗贼，景帝更名都尉，建武六年省，唯边郡往往置都尉及属国都尉。”今二郡寇贼不息，故置。

	 

	南匈奴左薁鞬台耆、且渠伯德等叛，寇美稷，美稷，西河县也。安定属国都尉张奂讨除之。

	 

	二年春正月，初听中官得行三年服。中官，常侍以下。

	 

	二月甲申，东海王臻薨。

	 

	三月，蜀郡属国夷叛。

	 

	秋七月，鲜卑寇云中。太山贼公孙举等寇青、兖、徐三州，遣中郎将段颎讨，破斩之。

	 

	冬十一月，置太官右监丞官。《汉官仪》太官右监丞，秩比六百石也。

	 

	十二月，京师地震。

	 

	三年春正月己未，大赦天下。

	 

	夏四月，九真蛮夷叛，太守儿式讨之，战殁；遣九真都尉魏朗击破之。复屯据日南。

	 

	闰月庚辰晦，日有食之。

	 

	六月，初以小黄门为守宫令，置冗从右仆射官。《汉官仪》曰：“守宫令一人，黄门冗从仆射一人，并秩六百石”也。

	 

	京师蝗。秋七月，河东地裂。

	 

	冬十一月，司徒尹颂薨。

	 

	长沙蛮叛，寇益阳。县名，属长沙国，在益水之阳，今潭州县也，故城在县东。

	 

	司空韩縯为司徒，太常北海孙朗为司空。朗字代平。

	 

	延熹元年春三月己酉，初置鸿德苑令。《汉官仪》曰：“苑令一人，秩六百石。”

	 

	夏五月己酉，大会公卿以下，赏赐各有差。

	 

	甲戌晦，日有食之。京师蝗。

	 

	六月戊寅，大赦天下，改元延熹。

	 

	丙戌，分中山置博陵郡，以奉孝崇皇园陵。博陵郡，故城在今瀛州博野县也。后徙安平。大雩。

	 

	秋七月己巳，云阳地裂。

	 

	甲子，太尉黄琼免，太常胡广为太尉。

	 

	冬十月，校猎广成，遂幸上林苑。

	 

	十二月，鲜卑寇边，使匈奴中郎将张奂率南单于击破之。

	 

	二年春二月，鲜卑寇雁门。

	 

	己亥，阜陵王便薨。

	 

	蜀郡夷寇蚕陵，杀县令。

	 

	三月，复断刺史、二千石行三年丧。

	 

	夏，京师雨水。

	 

	六月，鲜卑寇辽东。

	 

	秋七月，初造显阳苑，置丞。

	 

	丙午，皇后梁氏崩。乙丑，葬懿献皇后于懿陵。

	 

	大将军梁冀谋为乱。八月丁丑，帝御前殿，诏司隶校尉张彪将兵围冀第，收大将军印绶，冀与妻皆自杀。卫尉梁淑、河南尹梁胤、屯骑校尉梁让、越骑校尉梁忠、长水校尉梁戟等，及中外宗亲数十人，皆伏诛。太尉胡广坐免。司徒韩縯、司空孙朗下狱。《东观记》曰：“并坐不卫宫，止长寿亭，减死一等，以爵赎之。”

	 

	壬午，立皇后邓氏，追废懿陵为贵人冢。诏曰：“梁冀奸暴，浊乱王室。孝质皇帝聪敏早茂，冀心怀忌畏，私行杀毒。永乐太后亲尊莫二，和平元年有司奏，太后所居皆以永乐为称，置官属太仆、少府焉。冀又遏绝，禁还京师，谓太后常居博园，不得在洛阳。使朕离母子之爱，隔顾复之恩。祸害深大，罪衅日滋。赖宗庙之灵，及中常侍单超、徐璜、具瑗、左悺、《说文》曰：“悹，忧也。”音工奂反。今作心旁官，即“悹”字也，今相传音绾。唐衡、尚书令尹勋等激愤建策，内外协同，漏刻之闲，桀逆枭夷。枭，县首于木也。斯诚社稷之佑，臣下之力，宜班庆赏，以酬忠勋。其封超等五人为县侯，勋等七人为亭侯。”五县侯谓单超新丰侯、徐璜武原侯、具瑗东武阳侯、左悺上蔡侯、唐衡汝阳侯。七亭侯谓尹勋宜阳都乡、霍谞邺都亭、张敬山阳西乡、欧阳参修武仁亭、李玮宜阳金门、虞放冤句吕都亭、周永下邳高迁乡。于是旧故恩私，多受封爵。

	 

	大司农黄琼为太尉，光禄大夫中山祝恬为司徒，恬字伯休，卢奴人。大鸿胪梁国盛允为司空。允字伯代。初置秘书监官。《汉官仪》：“秘书监一人、秩六百石。”

	 

	冬十月壬申，行幸长安。乙酉，幸未央宫。甲午，祠高庙。十一月庚子，遂有事十一陵。

	 

	壬寅，中常侍单超为车骑将军。

	 

	十二月己巳，至自长安，赐长安民粟人十斛，园陵人五斛，行所过县三斛。

	 

	烧当等八种羌叛，寇陇右，护羌校尉段颎追击于罗亭，破之。《东观记》曰追到积石山，即与罗亭相近，在今鄯州也。

	 

	天竺国来献。

	 

	三年春正月丙申，大赦天下。

	 

	丙午，车骑将军单超薨。

	 

	闰月，烧何羌叛，寇张掖，护羌校尉段颎追击于积石，大破之。积石山在今鄯州龙支县南，即《禹贡》云“导河积石”是也。

	 

	白马令李云坐直谏，下狱死。

	 

	夏四月，上郡言甘露降。五月甲戌，汉中山崩。

	 

	六月辛丑，司徒祝恬薨。秋七月，司空盛允为司徒，太常虞放为司空。放字子仲，陈留人也。

	 

	长沙蛮寇郡界。

	 

	九月，太山、琅邪贼劳丙等复叛，寇掠百姓，遣御史中丞赵某史阙名也。持节督州郡讨之。

	 

	丁亥，诏无事之官权绝奉，丰年如故。

	 

	冬十一月，日南蛮贼率众诣郡降。

	 

	勒姐羌围允街，勒姐，羌号也。姐音子野反。段颎击破之。

	 

	太山贼叔孙无忌攻杀都尉侯章。十二月，遣中郎将宗资讨破之。

	 

	武陵蛮寇江陵，车骑将军冯绲讨，皆降散。荆州刺史度尚讨长沙蛮，平之。

	 

	四年春正月辛酉，南宫嘉德殿火。戊子，丙署火。丙署，署名也。续汉志曰：“丙署长七人，秩四百石，黄绶，宦者为之，主中宫别处。”大疫。二月壬辰，武库火。

	 

	司徒盛允免，大司农种皓为司徒。三月，省冗从右仆射官。永寿三年置。太尉黄琼免。夏四月，太常刘矩为太尉。

	 

	甲寅，封河闲王开子博为任城王。

	 

	五月辛酉，有星孛于心。丁卯，原陵长寿门火。己卯，京师雨雹。《东观记》曰大如鸡子。续汉志曰：“诛杀过差，垄小人”也。六月，京兆、扶风及凉州地震。庚子，岱山及博尤来山并颓裂。博，今博城县也。太山有徂来山，一名尤来。

	 

	己酉，大赦天下。

	 

	司空虞放免，前太尉黄琼为司空。

	 

	犍为属国夷寇钞百姓，益州刺史山昱击破之。

	 

	零吾羌与先零诸种并叛，寇三辅。

	 

	秋七月，京师雩。

	 

	减公卿以下奉，貣王侯半租。占卖关内侯、虎贲、羽林、缇骑营士、五大夫钱各有差。

	 

	九月，司空黄琼免。大鸿胪刘宠为司空。

	 

	冬十月，天竺国来献。

	 

	南阳黄武与襄城惠得、昆阳乐季訞言相署，皆伏诛。

	 

	先零沈氐羌与诸种羌寇并凉二州，十一月，中郎将皇甫规击破之。

	 

	十二月，夫余王遣使来献。

	 

	五年春正月，省太官右监丞。永寿三年置。

	 

	壬午，南宫丙署火。

	 

	三月，沈氐羌寇张掖、酒泉。

	 

	壬午，济北王次薨。

	 

	夏四月，长沙贼起，寇桂阳、苍梧。《东观记》曰：“时攻没苍梧，取铜虎符，太守甘定、刺史侯辅各奔出城。”桂阳，郡，在桂水之阳，今连州县。

	 

	惊马逸象突入宫殿。乙丑。恭陵东阙火。安帝陵也。戊辰，虎贲掖门火。己巳，太学西门自坏。五月，康陵园寝火。殇帝陵也。

	 

	长沙、零陵贼起，攻桂阳、苍梧、南海、交址，遣御史中丞盛修督州郡讨之，不克。

	 

	乙亥，京师地震。诏公、卿各上封事。甲申，中藏府承禄署火。秋七月己未，南宫承善闼火。《尔雅》曰：“宫中门谓之闱。”广雅曰：“闱谓之闼。”

	 

	鸟吾羌寇汉阳、陇西、金城，诸郡兵讨破之。

	 

	八月庚子，诏减虎贲、羽林住寺不任事者半奉，勿与冬衣；《东观记》曰：“以京师水旱疫病，帑藏空虚，虎贲、羽林不任事者住寺，减半奉。”据此，谓简选疲弱不胜军事者，留住寺也。其公卿以下给冬衣之半。

	 

	艾县贼焚烧长沙郡县，寇益阳，杀令。《东观记》曰：“时贼乘刺史车，屯据临湘，居太守舍。贼万人以上屯益阳，杀长吏。”艾，县名，属豫章郡，故城在今洪州建昌县。又零陵蛮亦叛，寇长沙。

	 

	己卯，罢琅邪都尉官。永寿元年置。

	 

	冬十月，武陵蛮叛，寇江陵，南郡太守李肃坐奔北弃市；辛丑，以太常冯绲为车骑将军，讨之。假公卿以下奉。又换王侯租以助军粮，出濯龙中藏钱还之。十一月，冯绲大破叛蛮于武陵。

	 

	京兆虎牙都尉宗谦坐臧，下狱死。京兆虎牙都尉屯长安，见西羌传。

	 

	滇那羌寇武威、张掖、酒泉。

	 

	太尉刘矩免，太常杨秉为太尉。

	 

	六年春二月戊午，司徒种皓薨。

	 

	三月戊戌，大赦天下。

	 

	卫尉颍川许栩为司徒。栩字季阙，郾人。

	 

	夏四月辛亥，康陵东署火。

	 

	五月，鲜卑寇辽东属国。

	 

	秋七月甲申，平陵园寝火。平陵，昭帝陵也。

	 

	桂阳盗贼李研等寇郡界。

	 

	武陵蛮复叛，太守陈奉与战，大破降之。

	 

	陇西太守孙羌讨滇那羌，破之。

	 

	八月，车骑将军冯绲免。

	 

	冬十月丙辰，校猎广成，遂幸函谷关、上林苑。

	 

	十一月，司空刘宠免。

	 

	南海贼寇郡界。

	 

	十二月，卫尉周景为司空。

	 

	七年春正月庚寅，沛王荣薨。

	 

	三月癸亥，陨石于鄠。

	 

	夏四月丙寅，梁王成薨。

	 

	五月己丑，京师雨雹。

	 

	秋七月辛卯，赵王干薨。

	 

	野王山上有死龙。

	 

	荆州刺史度尚击零陵、桂阳盗贼及蛮夷，大破平之。

	 

	冬十月壬寅，南巡狩。庚申，幸章陵，祠旧宅，遂有事于园庙，赐守令以下各有差。戊辰，幸云梦，临汉水；还，幸新野，祠湖阳、新野公主、鲁哀王、寿张敬侯庙。光武姊湖阳长公主，新野长公主，兄鲁哀王，舅寿张敬侯樊重，并光武时立庙。

	 

	护羌校尉段颎击当煎羌，破之。

	 

	十二月辛丑，车驾还宫。

	 

	八年春正月，遣中常侍左悺之苦县，祠《老子》。史记曰：“《老子》者，楚苦县厉乡曲仁里人也。名耳，字聃，姓李氏。为周守藏史。”有神庙，故就祠之。苦县属陈国，故城在今亳州谷阳县也。苦音户，又如字。

	 

	勃海王悝谋反，降为廮陶王。廮陶，县，属钜鹿郡，故城在今赵州廮陶县西南。

	 

	丙申晦，日有食之。诏公、卿、校尉举贤良方正。

	 

	二月己酉，南宫嘉德署黄龙见。千秋万岁殿火。

	 

	太仆左称有罪自杀。

	 

	癸亥，皇后邓氏废。河南尹邓万世、邓后之叔父。虎贲中郎将邓会下狱死。邓后之兄子。

	 

	护羌校尉段颎击罕姐羌，破之。

	 

	三月辛巳，大赦天下。

	 

	夏四月甲寅，安陵园寝火。惠帝陵也。

	 

	丁巳，坏郡国诸房祀。房谓祠堂也。《王涣传》曰：“时唯密县存故太傅卓茂庙，洛阳留令王涣祠。”

	 

	济阴、东郡、济北河水清。

	 

	五月壬申，罢太山都尉官。寿元年置。丙戌，太尉杨秉薨。

	 

	六月丙辰，缑氏地裂。

	 

	桂阳胡兰、朱盖等复反，攻没郡县，转寇零陵，零陵太守陈球拒之；遣中郎将度尚、长沙太守抗徐等击兰、盖，大破斩之。《谢承书》曰：“抗徐字伯徐，丹阳人。少为郡佐史，有胆智策略，三府表徐有将率之任，特迁长沙太守。”《风俗通》曰：“卫大夫三抗之后，汉有抗喜，为汉中太守。”苍梧太守张叙为贼所执，又桂阳太守任胤背敌畏儒，皆弃市。

	 

	闰月甲午，南宫长秋和欢殿后钩楯、掖庭、朔平署火。长秋，宫名。《汉官》曰：“朔平署司马一人。”

	 

	六月，段颎击当煎羌于湟中，大破之。湟，水名，在今鄯州湟水县。

	 

	秋七月，太中大夫陈蕃为太尉。

	 

	八月戊辰，初令郡国有田者亩敛税钱。亩十钱也。

	 

	九月丁未，京师地震。

	 

	冬十月，司空周景免，太常刘茂为司空。茂字叔盛，彭城人也。

	 

	辛巳，立贵人窦氏为皇后。

	 

	勃海妖贼盖登等盖音古盍反。称“太上皇帝”，有玉印、圭、璧、铁券，相署置，皆伏诛。续汉书曰：“时登等有玉印五，皆如白石，文曰‘皇帝信玺’、‘皇帝行玺’，其三无文字。璧二十二，圭五，铁券十一。开王庙，带王绶，衣绛衣，相署置也。”

	 

	十一月壬子，德阳殿西合、黄门北寺火，延及广义、神虎门，烧杀人。广义、神虎，洛阳宫西门也，在金商门外。《袁山松书》曰：“是时连月火灾，诸宫寺或一日再三发。又夜有讹言，击鼓相惊。陈蕃等上疏谏曰‘唯善政可以已之’，书奏不省。”

	 

	使中常侍管霸之苦县，祠《老子》。

	 

	九年春正月辛卯朔，日有食之。诏公、卿、校尉、郡国举至孝。

	 

	沛国戴异得黄金印，无文字，遂与广陵人龙尚等共祭井，作符书，称“太上皇”，伏诛。《东观记》曰：“戴异锄田得金印，到广陵以与龙尚。”

	 

	己酉，诏曰：“比岁不登，民多饥穷，又有水旱疾疫之困。盗贼征发，南州尤甚。谓长沙、桂阳、零陵等郡也，并属荆州。灾异日食，谴告累至。政乱在予，仍获咎征。其令大司农绝今岁调度征求，及前年所调未毕者，勿复收责。其灾旱盗贼之郡，勿收租，余郡悉半入。”

	 

	三月癸巳，京师有火光转行，人相惊噪。

	 

	司隶、豫州饥死者什四五，至有灭户者，遣三府掾赈禀之。

	 

	陈留太守韦毅坐臧自杀。

	 

	夏四月，济阴、东郡、济北、平原河水清。

	 

	司徒许栩免。五月，太常胡广为司徒。

	 

	六月，南匈奴及乌桓、鲜卑寇缘边九郡。

	 

	秋七月，沈氐羌寇武威、张掖。诏举武猛，三公各二人，卿、校尉各一人。

	 

	太尉陈蕃免。

	 

	庚午，祠黄、老于濯龙宫。

	 

	遣使匈奴中郎将张奂击南匈奴、乌桓、鲜卑。

	 

	九月，光禄勋周景为太尉。

	 

	南阳太守成瑨、太原太守刘质，并以谮弃市。时小黄门赵津犯法，质考杀之，宦官怨恚，有司承旨奏质等。

	 

	司空刘茂免。

	 

	大秦国王遣使奉献。时国王安敦献象牙、犀角、玳瑁等。

	 

	冬十二月，洛城傍竹柏枯伤。

	 

	光禄勋汝南宣酆为司空。酆字伯应，封东阳亭侯。

	 

	南匈奴、乌桓率众诣张奂降。

	 

	司隶校尉李膺等二百余人受诬为党人，并坐下狱，书名王府。河内牢修告之，事具《刘淑传》。

	 

	永康元年春正月，先零羌寇三辅，中郎将张奂破平之。当煎羌寇武威，护羌校尉段颎追击于鸾鸟，大破之。鸾鸟，县名，属武威郡。鸾音雚。西羌悉平。

	 

	夫余王寇玄菟，太守公孙域与战，破之。

	 

	夏四月，先零羌寇三辅。

	 

	五月丙申，京师及上党地裂。

	 

	庐江贼起，寇郡界。

	 

	壬子晦，日有食之。诏公、卿、校尉举贤良方正。

	 

	六月庚申，大赦天下，悉除党锢，改元永康。时李膺等颇引宦者子弟，宦官多惧，请帝以天时当赦，帝许之，故除党锢也。

	 

	丙寅，阜陵王统薨。

	 

	秋八月，魏郡言嘉禾生，甘露降。巴郡言黄龙见。续汉志曰：“时人欲就沱浴，见沱水浊，因戏相恐：‘此中有黄龙。’语遂行人闲，闻郡，欲以为美，故上言之，时史以书帝纪。桓帝政化衰缺，而多言瑞应，皆此类也。先儒言瑞兴非时，则为妖孽，而人言生龙，皆龙孽也。”

	 

	六州大水，勃海海溢。诏州郡赐溺死者七岁以上钱，人二千；一家皆被害者，悉为收敛；其亡失谷食，禀人三斛。

	 

	冬十月，先零羌寇三辅，使匈奴中郎将张奂击破之。

	 

	十一月，西河言白菟见。

	 

	十二月壬申，复廮陶王悝为勃海王。

	 

	丁丑，帝崩于德阳前殿，年三十六。戊寅，尊皇后曰皇太后，太后临朝。

	 

	是岁，复博陵、河闲二郡，比丰、沛。

	 

	论曰：前史称桓帝好音乐，善琴笙。前史谓《东观记》。饰芳林而考濯龙之宫，薛综注《东京赋》云：“濯龙，殿名。芳林谓两旁树木兰也。”考，成也。既成而祭之。《左传》曰“考仲子之宫”也。设华盖以祠浮图、《老子》，浮图，今佛也。续汉志曰：“祠《老子》于濯龙宫，文罽为坛，饰淳金扣器，设华盖之坐，用郊天乐。”斯将所谓“听于神”乎！《左传》曰：“史嚚曰：‘国将兴，听于人；将亡，听于神。’”及诛梁冀，奋威怒，天下犹企其休息。而五邪嗣虐，流衍四方。五邪谓单超、徐璜、左悺、唐衡、具瑗也。自非忠贤力争，屡折奸锋，忠贤谓李膺、陈蕃、窦武、黄琼、朱穆、刘淑、刘陶等，各上书极谏，以折宦官等奸谋之锋也。虽愿依斟流彘，亦不可得已。《帝王纪》曰：“夏帝相为羿所逐，相乃都商丘，依同姓诸侯斟灌、斟寻氏。”史记曰：“周厉王好利暴虐，周人相与畔，而袭厉王，王出奔于彘。”言帝宠幸宦竖，令执威权，赖忠臣李膺等竭力谏争，以免篡弑之祸。不然，则虽愿如夏相依斟，周王流彘，不可得也。斟灌、斟寻，国，故城在今青州。彘，晋地也。

	 

	赞曰：桓自宗支，越跻天禄。越谓非次也。跻，升也。天禄，天位也。《左传》子家羁曰：“天禄不再。”政移五幸，刑淫三狱。幸，佞也。淫，滥也。五幸即上“五邪”也。三狱谓李固、杜乔，李云、杜众，成瑨、刘质也。倾宫虽积，皇身靡续。《帝王纪》曰：“纣多发美女以充倾宫之室，妇人衣绫纨者三百余人。”据桓帝纳三皇后，又博采宫女五六千人，并无子也。