孔子曰：“性相近也，习相远也。”言嗜恶之本同，而迁染之涂异也。嗜犹好也。恶音乌故反。言人好恶，各有本性，迁染者，由其所习。《尚书》曰：“唯人生厚，因物有迁。”《墨子》曰：“墨子见染丝者，泣而叹曰：‘染于苍则苍，染于黄则黄，故染不可不慎也。非独染丝然也，国亦有染。汤染于伊尹，故王天下；殷纣染于恶来，故国残身死，为天下僇。’”夫刻意则行不肆，牵物则其志流。刻意，刻削其意不得自恣也。《庄子》曰：“刻意尚行，离时异俗。”行音下孟反。肆犹放纵也。牵物谓为物所牵制，则其志流宕忘反也。《淮南子》曰：“非拘紧牵连于物，而不与推移也。”是以圣人导人理性，裁抑宕佚，慎其所与，节其所偏，虽情品万区，质文异数，至于陶物振俗，其道一也。陶谓陶治以成之。《管子》曰：“夫法之制人，犹陶之于埴，冶之于金也。”埴音植。叔末浇讹，王道陵缺，叔末犹季末也。谓当春秋之时。而犹假仁以效己，凭义以济功。举中于理，则强梁褫气；片言违正，则厮台解情。盖前哲之遗尘，有足求者。褫犹夺也，音直纸反。厮台，贱人也。齐侯伐楚，楚子使与师言曰：“君处北海，寡人南海，唯是风马牛不相及也，不虞君之涉吾地也。何故？”管仲对曰：“尔贡苞茅不入，王祭不供，无以缩酒，寡人是征。”对曰：“贡之不入，寡君之罪也。”遂使屈完与齐盟于召陵。此强梁褫气也。又晋吕甥、郤苪将焚公宫而杀晋侯，寺人披请见，公使让之，且辞曰：“汝为惠公来求杀余，命汝三宿，汝中宿而至。虽君有命，何其速也？”对曰：“臣谓君之入也，其知之矣。若犹未也，又将及难。君命无二，古之制也。除君之恶，唯力是视，蒲人狄人，余何有焉。今君即位，其无蒲、狄乎？”此为厮台解情也。并见《左传》。

	 

	霸德既衰，狙诈萌起。霸德衰谓六国时也。狙音七余反。《广雅》曰：“狙，狝猴也。”以其多诈，故比之也。强者以决胜为雄，弱者以诈劣受屈。至有画半策而绾万金，开一说而锡琛瑞。苏秦说赵王，赐白壁百双，黄金万镒。虞卿一见赵王，赐白璧一双，黄金百镒。见《史记》及《战国策》。或起徒步而仕执圭，解草衣以升卿相。《史记》曰，楚惠王言“庄舄，越之鄙细人也，今仕楚执圭，贵富矣”。解草衣谓范睢、蔡泽之类。士之饰巧驰辩，以要能钓利者，不期而景从矣。《韩子》李斯曰“韩非饰辩诈谋，以钓利于秦”也。贾谊《过秦》曰“赢粮而景从”也。自是爱尚相夺，与时回变，其风不可留，其敝不能反。

	 

	及汉祖杖剑，武夫□兴，宪令宽赊，文礼简阔，绪余四豪之烈，人怀陵上之心，四豪谓信陵君魏公子无忌、平原君赵胜、春申君黄歇、孟尝君田文。《前书》班固曰：“游谈者以四豪为称首。”轻死重气，怨惠必仇，令行私庭，权移匹庶，任侠之方，成其俗矣。《前书音义》曰：“相与信为任，同是非为侠，所谓权行州域，力折公侯者也。”自武帝以后，崇尚儒学，怀经协术，所在雾会，至有石渠分争之论，党同伐异之说，守文之徒，盛于时矣。武帝诏求贤良，于是公孙弘、董仲舒等出焉。宣帝时，集诸儒于石渠阁，讲论六蓺。召《五经》名儒太子太传萧望之等大议殿中，平《公羊》、《谷梁》同异，同己者朋党之，异己者攻伐之。刘歆书曰：“党同门，妒道真。”至王莽专伪，终于篡国，忠义之流，耻见缨绋，遂乃荣华丘壑，甘足枯槁。谓袭胜、薛方、郭钦、蒋诩之类，并隐居不应莽召。虽中兴在运，汉德重开，而保身怀方，弥相慕袭，去就之节，重于时矣。谓逢萌、严光、周党、尚长之属。逮桓灵之闲，主荒政缪，国命委于阉寺，士子羞与为伍，故匹夫抗愤，处士横议，遂乃激扬名声，互相题拂，品核公卿，裁量执政，婞直之风，于斯行矣。婞，狠也，音邢鼎反。

	 

	夫上好则下必甚，矫枉故直必过，其理然矣。《礼记》曰：“下之事上也，不从其所令，从其所行。上好是物，下必有甚者矣。”矫，正也。正枉必过其直，见《孟子》。若范滂、张俭之徒，清心忌恶，终陷党议，不其然乎？

	 

	初，桓帝为蠡吾侯，受学于甘陵周福，及即帝位，擢福为尚书。时同郡河南尹房植有名当朝，乡人为之谣曰：“天下规矩房伯武，因师获印周仲进。”二家宾客，互相讥揣，初委反。遂各树朋徒，渐成尤隙，由是甘陵有南北部，党人之议，自此始矣。后汝南太守宗资任功曹范滂，南阳太守成瑨亦委功曹岑晊，音质。二郡又为谣曰：“汝南太守范孟博，南阳宗资主画诺。南阳太守岑公孝，弘农成瑨但坐啸。”《谢承书》曰“成瑨少修仁义，笃学，以清名见。举孝廉，拜郎中，迁南阳太守。郡旧多豪强，中官黄门槃互境界。瑨下车，振威严以捡摄之。是时桓帝乳母、中官贵人外亲张子禁，怙恃贵埶，不畏法网，功曹岑晊劝使捕子禁付宛狱，笞杀之。桓帝征瑨，下狱死。宗资字叔都，南阳安众人也。家代为汉将相名臣。祖父均，自有传。资少在京师，学《孟氏易》、《欧阳尚书》。举孝廉，拜议郎，补御史中丞、汝南太守。署范滂为功曹，委任政事，推功于滂，不伐其美。任善之名，闻于海内”也。因此流言转入太学，诸生三万余人，郭林宗、贾伟节为其冠，冠犹首也。并与李膺、陈蕃、王畅更相褒重。学中语曰：“天下模楷李元礼，不畏强御陈仲举，天下俊秀王叔茂。”又渤海公族进阶、公族，姓也，名进阶。《风俗通》曰：“晋成公立嫡子为公族大夫。”韩无忌号公族穆子，见《左氏传》。扶风魏齐卿，并危言深论，不隐豪强。危言谓不畏危难而直言也。《论语》孔子曰：“邦有道，危言危行。”自公卿以下，莫不畏其贬议，屣履到门。

	 

	时河内张成善说风角，推占当赦，遂教子杀人。李膺为河南尹，督促收捕，既而逢宥获免，膺愈怀愤疾，竟案杀之。初，成以方伎交通宦官，帝亦颇谇其占。成弟子牢修因上书诬告膺等养太学游士，交结诸郡生徒，更相驱驰，共为部党，诽讪朝廷，疑乱风俗。《说文》曰：“诽，谤也。”《苍颉篇》曰：“讪，非也。”于是天子震怒，班下郡国，逮捕党人，布告天下，使同忿疾，遂收执膺等。其辞所连及陈寔之徒二百余人，或有逃遁不获，皆悬金购募。使者四出，相望于道。明年，尚书霍谞、城门校尉窦武并表为请，帝意稍解，乃皆赦归田里，禁锢终身。而党人之名，犹书王府。

	 

	自是正直废放，邪枉炽结，海内希风之流，遂共相摽搒，希，望也，摽搒犹相称扬也。“搒”与“榜”同，古字通。指天下名士，为之称号。上曰“三君”，次曰“八俊”，次曰“八顾”，次曰“八及”，次曰“八厨”，犹古之“八元”、“八凯”也。窦武、刘淑、陈蕃为“三君”。君者，言一世之所宗也。李膺、荀翌、杜密、王畅、刘祐、魏朗、赵典、朱?为“八俊”。俊者，言人之英也。郭林宗、宗慈、巴肃、夏馥、范滂、尹勋、蔡衍、羊陟为“八顾”。顾者，言能以德行引人者也。张俭、岑晊、刘表、陈翔、孔昱、苑康、檀｛尃攵｝、翟超为“八及”。及者，言其能导人追宗者也。导，引也。宗谓所宗仰者。度尚、张邈、王考、刘儒、胡母班、秦周、蕃向、王章为“八厨”。蕃，姓也，音皮。厨者，言能以财救人者也。

	 

	又张俭乡人朱并，承望中常侍侯览意旨，上书告俭与同乡二十四人别相署号，共为部党，图危社稷。以俭及檀彬、褚凤、张肃、薛兰、冯禧、魏玄、徐干为“八俊”，田林、张隐、刘表、薛郁、王访、刘祗、宣靖、公绪恭为“八顾”，公绪，姓也。朱楷、田槃、疏耽、薛敦、宋布、唐龙、嬴咨、宣褒为“八及”，刻石立墠，共为部党，而俭为之魁。墠，除地于中为坛。墠音禅。魁，大帅也。灵帝诏刊章捕俭等。刊，削。不欲宣露并名，故削除之，而直捕俭等。大长秋曹节因此讽有司奏捕前党故司空虞放、太仆杜密、长乐少府李膺、司隶校尉朱?、颍川太守巴肃、沛相荀翌、河内太守魏朗、山阳太守翟超、任城相刘儒、太尉掾范滂等百余人，皆死狱中。余或先殁不及，或亡命获免。自此诸为怨隙者，因相陷害，睚眦之忿，滥入党中。睚音五懈反。《广雅》曰：“睚，裂也。”眦音才赐反。前书音义曰：“嗔目貌也。”《史记》曰：“睚鴺之隙必报。”又州郡承旨，或有未尝交关，亦离祸毒。其死徙废禁者，六七百人。

	 

	熹平五年，永昌太守曹鸾上书大讼党人，言甚方切。帝省奏大怒，即诏司隶、益州槛车收鸾，送槐里狱掠杀之。于是又诏州郡更考党人门生故吏父子兄弟，其在位者，免官禁锢，爰及五属。谓斩衰、齐衰、大功、小功、缌麻也。

	 

	光和二年，上禄长和海上禄，县，属武都郡，今成州县也。上言：“礼，从祖兄弟别居异财，恩义已轻，服属疏末。而今党人锢及五族，既乖典训之文，有谬经常之法。”《左氏传》曰：“父子兄弟，罪不相及。”帝览而悟之，党锢自从祖以下，皆得解释。

	 

	中平元年，黄巾贼起，中常侍吕强言于帝曰：“党锢久积，人情多怨。若久不赦宥，轻与张角合谋，为变滋大，悔之无救。”帝惧其言，乃大赦党人，诛徙之家皆归故郡。其后黄巾遂盛，朝野崩离，纲纪文章荡然矣。《诗·大雅·荡篇序》曰：“厉王无道，天下荡荡，无纲纪文章。”郑玄注云：“荡荡，法度废坏之貌也。”

	 

	凡党事始自甘陵、汝南，成于李膺、张俭，海内涂炭，二十余年，诸所蔓衍，皆天下善士。三君、八俊等三十五人，其名迹存者，并载乎篇。陈蕃、窦武、王畅、刘表、度尚、郭林宗别有传。荀翌附祖《淑传》。张邈附《吕布传》。胡母班附《袁绍传》。王考字文祖，东平寿张人，冀州刺史；秦周字平王，陈留平丘人，北海相；蕃向字嘉景，鲁国人，郎中；王璋字伯仪，东莱曲城人，少府卿：曲城，县，故城在今莱州掖县东北也。位行并不显。翟超，山阳太守，事见《陈蕃传》，字及郡县未详。朱宇，沛人，与杜密等俱死狱中。唯赵典名见而已。

	 

	刘淑字仲承，河闲乐成人也。祖父称，司隶校尉。淑少学明《五经》，遂隐居，立精舍讲授，诸生常数百人。州郡礼请，五府连辟，并不就。永兴二年，司徒种皓举淑贤良方正，辞以疾。桓帝闻淑高名，切责州郡，使舆病诣京师。淑不得已而赴洛阳，对策为天下第一，拜议郎。又陈时政得失，灾异之占，事皆效验。再迁尚书，纳忠建议，多所补益。又再迁侍中、虎贲中郎将。上疏以为宜罢宦官，辞甚切直，帝虽不能用，亦不罪焉。以淑宗室之贤，特加敬异，每有疑事，常密咨问之。灵帝既位，宦官谮淑与窦武等通谋，下狱自杀。

	 

	李膺字元礼，颍川襄城人也。祖父修，安帝时为太尉。《汉官仪》曰：“修字伯游。”父益，赵国相。膺性简亢，无所交接，亢，高也。唯以同郡荀淑、陈寔为师友。

	 

	初举孝廉，为司徒胡广所辟，举高第，再迁青州刺史。守令畏威明，多望风弃官。复征，再迁渔阳太守。寻转蜀郡太守，以母老乞不之官。《谢承书》曰：“出补蜀郡太守，修庠序，设条教，明法令，威恩并行。蜀之珍玩，不入于门。益州纪其政化，朝廷举能理剧，转乌桓校尉。”转护乌桓校尉。鲜卑数犯塞，膺常蒙矢石，每破走之，虏甚惮慑。《谢承书》曰：“膺常率步骑临阵交战，身被创夷，拭血进战，遂破寇，斩首二千级。”以公事免官，还居纶氏，教授常千人。纶氏，县，属颍川郡，故城今阳城县也。南阳樊陵求为门徒，膺谢不受。陵后以阿附宦官，致位太尉，为节志者所羞。《汉官仪》曰：“樊陵字德云。”荀爽尝就谒膺，因为其御，既还，喜曰：“今日乃得御李君矣。”其见慕如此。

	 

	永寿二年，鲜卑寇云中，桓帝闻膺能，乃复征为度辽将军。先是羌虏及疏勒、龟兹，数出攻钞张掖、酒泉、云中诸郡，百姓屡被其害。自膺到边，皆望风惧服，先所掠男女，悉送还塞下。自是之后，声振远域。

	 

	延熹二年征，再迁河南尹。时宛陵大姓羊元群罢北海郡，臧罪狼藉，郡舍溷轩有奇巧，乃载之以归。溷轩，厕屋。膺表欲按其罪，元群行赂宦竖，膺反坐输作左校。

	 

	初，膺与廷尉冯绲、大司农刘祐等共同心志，纠罚奸幸，绲、祐时亦得罪输作。司隶校尉应奉上疏理膺等曰：“昔秦人观宝于楚，昭奚恤莅以群贤；《新序》曰：“秦欲伐楚，使使者往观楚之宝器。楚王闻之，召昭奚恤问焉。对曰：‘此欲观吾国之得失而图之，宝器在于贤臣。’遂使恤应之。乃为东面之坛一，为南面之坛四，为西面之坛一。秦使者至，恤曰：‘君，客也，请就上位东面，子西南面，太宰子方次之，叶公子高次之，司马子反次之。’恤自居西面之坛，称曰：‘客观楚国之宝器。所宝者，贤臣也。理百姓，实仓廪，使人各得其所，子西在此。奉圭璋，使诸侯，解忿悁之难，交两国之欢，使无兵革之忧，太宰子方在此。守封坛，谨境界，不侵邻国，邻亦不侵，叶公子高在此。理师旅，正兵戎，以当强敌，提袍鼓以动百万之众，使皆赴汤火，蹈白刃，出万死不顾，司马子反在此。若怀霸王之余义，猎理乱之遗风，昭奚恤在此。惟大国所观。’秦使者瞿然无以对，恤遂摄衣而去。使反，言秦君曰：‘楚多贤臣，未可谋也。’”梁惠王玮其照乘之珠，齐威王答以四臣。玮犹美也。《史记》曰，魏惠王问齐威王曰：“王亦有宝乎？”威王曰：“无有。”魏王曰：“寡人之国虽小，尚有径寸珠照车前后十二乘者十枚，柰何以万乘之国而无宝乎！”威王曰：“寡人所以为宝者与王异。吾臣有檀子者，使守南城，楚人不敢为寇。吾臣有盼子者，使守高堂，则赵人不敢东渔于河。吾臣有黔夫者，使守徐州，于是燕人祭北门，赵人祭西门，从者七千余家。吾臣有种首者，使备盗贼，则道不拾遗。以此为宝，将以照千里，岂直十二乘哉？”魏王惭，不怿而去。夫忠贤武将，国之心膂。窃见左校?刑徒前廷尉冯绲、大司农刘祐、河南尹李膺等，执法不挠，诛举邪臣，肆之以法，肆，陈也。众庶称宜。昔季孙行父亲逆君命，逐出莒仆，于舜之功二十之一。纪太子仆杀纪公，以其宝玉来奔，纳诸宣公，公命与之邑，季文子使司寇出之境。公问其故，对曰：“孝敬忠信为吉德，盗贼藏奸为凶德。夫莒仆，则其孝敬，则弑君父矣，则其忠信，则窃宝玉矣，其人则盗贼也，是以去之。舜举十六相，去四凶，有大功二十而为天子。今行父虽未获一吉人，去一凶矣，于舜之功，二十之一也。”见《左传》。今膺等投身强御，毕力致罪，陛下既不听察，而猥受谮诉，遂令忠臣同愆元恶。自春迄冬，不蒙降恕，遐迩观听，为之叹息。夫立政之要，记功忘失，是以武帝舍安国于徒中，景帝时，韩安国为梁大夫，坐法抵罪。后梁内史缺，起徒中为二千石，拜为内史。臣贤案：此言武帝，误也。宣帝征张敞于亡命。张敞为京兆尹，坐杀人亡命归家。冀州乱，征敞为冀州刺史。绲前讨蛮荆，均吉甫之功。《诗·小雅》曰：“显允方叔，征伐玁狁，蛮荆来威。”郑玄注云：“方叔先与吉甫征伐玁狁，今特往伐蛮荆，皆使来服于宣王之威，美其功之多也。”绲以顺帝时讨长沙武陵蛮夷有功，故以比之。祐数临督司，有不吐茹之节。谓祐奏梁冀弟旻，又为司隶校尉，权豪畏之也。《诗》曰：“唯仲山甫，柔亦不茹，刚亦不吐，不侮鳏寡，不畏强御。”膺著威幽、并，遗爱度辽。今三垂蠢动，王旅未振。《易》称‘雷雨作解，君子以赦过宥罪’。《易·解卦·象词》也。卦《坎》下《震》上。《解》，《坎》为险，为水。水者，雨之象。《震》为动，为雷。王弼注云：“屯难盘结，于是乎解也。”乞原膺等，以备不虞。”书奏，乃悉免其刑。

	 

	再迁，复拜司隶校尉。时张让弟朔为野王令，贪残无道，至乃杀孕妇，闻膺厉威严，惧罪逃还京师，因匿兄让弟舍，藏于合柱中。膺知其状，率将吏卒破柱取朔，付洛阳狱。受辞毕，即杀之。让诉冤于帝，诏膺入殿，御亲临轩，诘以不先请便加诛辟之意。膺对曰：“昔晋文公执卫成公归于京师，《春秋》是焉。《公羊传》曰：“晋人执卫侯，归之于京师。归之于者，执之乎天子之侧者也。罪定不定已可知矣。”何休注云：“归之于者，决辞也。”《礼》云公族有罪，虽曰宥之，有司执宪不从。解见《张酺传》。昔仲尼为鲁司寇，七日而诛少正卯。今臣到官已积一旬，私惧以稽留为愆，不意获速疾之罪。诚自知衅责，死不旋踵，特乞留五日，克殄元恶，退就鼎镬，始生之愿也。”帝无复言，顾谓让曰：“此汝弟之罪，司隶何愆？”乃遣出之。自此诸黄门常侍皆鞠躬屏气，休沐不敢复出宫省。帝怪问其故，并叩头泣曰：“畏李校尉。”

	 

	是时朝庭日乱，纲纪颓阤，膺独持风裁，以声名自高。裁音才代反。士有被其容接者，名为登龙门。以鱼为喻也。龙门，河水所下之口，在今绛州龙门县。辛氏《三秦记》曰“河津一名龙门，水险不通，鱼鳖之属莫能上，江海大鱼薄集龙门下数千，不得上，上则为龙”也。及遭党事，当考实膺等。案经三府，太尉陈蕃却之。曰：“今所考案，皆海内人誉，忧国忠公之臣。此等犹将十世宥也，解见《耿弇传》。岂有罪名不章而致收掠者乎？”不肯平署。平署犹连署也。帝愈怒，遂下膺等于黄门北寺狱。狱名，解见《灵纪》也。膺等颇引宦官子弟，宦官多惧，请帝以天时宜赦，于是大赦天下。膺免归乡里，居阳城山中，天下士大夫皆高尚其道，而污秽朝廷。以朝廷为污秽也。

	 

	及陈蕃免太尉，朝野属意于膺，荀爽恐其名高致祸，欲令屈节以全乱世，为书贻曰：“久废过庭，不闻善诱，陟岵瞻望，惟日为岁。《论语》曰：“鲤趋而过庭。子曰：‘学《诗》乎？’曰‘未也’。”又曰：“孔子恂恂然善诱人。”《诗》曰：“陟彼岵兮，瞻望父兮。”又曰：“一日不见，如三岁兮。”爽致敬于膺，故以父为喻也。知以直道不容于时，悦山乐水，家于阳城。道近路夷，当即聘问，无状婴疾，阙于所仰。顷闻上帝震怒，贬黜鼎臣，上帝谓天子，鼎臣即陈蕃。人鬼同谋，《易·下系》曰：“人谋鬼谋，百姓与能。”以为天子当贞观二五，利见大人，《易》曰：“天地之道，贞观也。”《乾九二》、《九五》并曰“利见大人”也。不谓夷之初旦，明而未融，夷，伤也。融，朗也。《明夷卦离》下《坤》上，《离》为日，《坤》为地，日之初出，其明未朗。《左传》曰：“明而未融，其当旦乎？”以膺黜，故喻之也。虹霓扬辉，弃和取同。《春秋考异邮》曰：“虹霓出，乱惑弃和。”谓弃君子，同小人也。《论语》曰：“君子和而不同，小人同而不和”也。方今天地气闭，大人休否，《易文言》曰：“天地闭，贤人隐。”《否九五》曰：“大人休否。”休否谓休废而否塞。智者见险，投以远害。见险难，故投身以远害也。《易》曰：“君子以俭德避难，不可荣以禄。”虽匮人望，内合私愿。匮，乏也。想甚欣然，不为恨也。愿怡神无事，偃息衡门，毛苌《诗》注曰：“衡门，横木为门。”任其飞沈，与时抑扬。”顷之，帝崩。陈蕃为太傅，与大将军窦武共秉朝政，连谋诛诸宦官，故引用天下名士，乃以膺为长乐少府。及陈、窦之败，膺等复废。

	 

	后张俭事起，收捕钩党，乡人谓膺曰：“可去矣。”对曰：“事不辞难，罪不逃刑，臣之节也。《左传》曰，晋侯之弟杨干乱行于曲梁，魏绛戮其仆。晋侯怒，谓羊舌赤曰：“合诸侯以为荣也。杨干为戮，何辱如之？必杀魏绛，无失也。”对曰：“绛无贰志，事君不避难，有罪不逃刑，其将来辞，何辱命焉！”吾年已六十，死生有命，去将安之？”乃诣诏狱。考死，妻子徙边，门生、故吏及其父兄，并被禁锢。

	 

	时侍御史蜀郡景毅子顾为膺门徒，而未有录牒，故不及于谴。毅乃慨然曰：“本谓膺贤，遣子师之，岂可以漏夺名籍，苟安而已！”遂自表免归，时人义之。

	 

	膺子瓒，位至东平相。《谢承书》“瓒”作“圭”。初，曹操微时，瓒异其才，将没，谓子宣等曰：“时将乱矣，天下英雄无过曹操。张孟卓与吾善，袁本初汝外亲，虽尔勿依，必归曹氏。”诸子从之，并免于乱世。

	 

	杜密字周甫，颍川阳城人也。为人沈质，少有厉俗志。为司徒胡广所辟，稍迁代郡太守。征，三迁太山太守、北海相。其宦官子弟为令长有奸恶者，辄捕案之。行春到高密县，见郑玄为乡佐，知其异器，即召署郡职，遂遣就学。

	 

	后密去官还家，每谒守令，多所陈托。同郡刘胜，亦自蜀郡告归乡里，闭门埽轨，无所干及。轨，车迹也。言绝人事。太守王昱谓密曰：“刘季陵清高士，公卿多举之者。”密知昱激己，对曰：“刘胜位为大夫，见礼上宾，而知善不荐，闻恶无言，隐情惜己，自同寒蝉，此罪人也。寒蝉谓寂默也。《楚词》曰：“悲哉秋之为气也，蝉寂漠而无声。”今志义力行之贤而密达之，力行谓尽力行善也。《礼记》曰：“好问近乎智，力行近乎仁。”违道失节之士而密纠之，使明府赏刑得中，令问休扬，不亦万分之一乎？”昱惭服，待之弥厚。

	 

	后桓帝征拜尚书令，迁河南尹，转太仆。党事既起，免归本郡，与李膺俱坐，而名行相次，故时人亦称“李杜”焉。前有李固、杜乔，故言“亦”也。后太傅陈蕃辅政，复为太仆。明年，坐党事被征，自杀。

	 

	刘祐字伯祖，中山安国人也。安国，县，故城在今定州义丰县东南。谢承书曰：“祐，宗室胤绪，代有名位。少修操行，学《严氏春秋》、《小戴礼》、《古文尚书》，仕郡为主簿。郡将小子尝出钱付之，令市买果实，祐悉以买笔书具与之，因白郡将，言‘郎君年可入小学，而但傲佷，远近谓明府无过庭之教，请出授书’。郡将为使子就祐受经，五日一试，不满呈限，白决罚，遂成学业也。”安国后别属博陵。祐初察孝廉，补尚书侍郎，闲练故事，文札强辨，每有奏议，应对无滞，为僚类所归。

	 

	除任城令，兖州举为尤异，迁扬州刺史。是时会稽太守梁旻，大将军冀之从弟也。祐举奏其罪，旻坐征。复迁祐河东太守。时属县令长率多中官子弟，百姓患之。祐到，黜其权强，平理冤结，政为三河表。三河谓河东、河内、河南也。表犹标准也。

	 

	再迁，延熹四年，拜尚书令，又出为河南尹，转司隶校尉。时权贵子弟罢州郡还入京师者，每至界首，辄改易舆服，隐匿财宝，威行朝廷。

	 

	拜宗正，三转大司农。时中常侍苏康、管霸用事于内，遂固天下良田美业，山林湖泽，民庶穷困，州郡累气。累气，屏息也。祐移书所在，依科品没入之。桓帝大怒，论祐输左校。

	 

	后得赦出，复历三卿，辄以疾辞，乞骸骨归田里。诏拜中散大夫，遂杜门绝迹。每三公缺，朝廷皆属意于祐，以谮毁不用。延笃贻之书曰：“昔太伯三让，人无德而称焉。三让，解见《和纪》。延陵高揖，华夏仰风。揖，让也。《左传》，吴王寿梦卒，子诸樊既除丧，将立弟季札，札弃其室而耕，乃舍之。吾子怀蘧氏之可卷，体宁子之如愚，蘧瑗字伯玉，宁子名俞，并卫大夫。《论语》孔子曰：“君子哉蘧伯玉，邦有道则仕，邦无道则可卷而怀之。”又曰：“宁武子邦无道则愚。”微妙玄通，冲而不盈，《老子》曰“古之善为道者，微妙玄通，深不可识”也。又曰“道冲而用之或不盈”。蔑三光之明，未暇以天下为事，何其劭与！”《庄子》曰：“舜让天下于子州支伯，子州支伯曰：‘予适有幽忧之病，方且理之，未暇理天下也。’”

	 

	灵帝初，陈蕃辅政，以祐为河南尹。及蕃败，祐黜归，卒于家。明年，大诛党人，幸不及祸。

	 

	魏朗字少英，会稽上虞人也。上虞，县，故城在今越州余姚县西。有虞山，在县东。少为县吏。兄为乡人所杀，朗白日操刃报仇于县中，遂亡命到陈国。从博士郤仲信学《春秋图纬》，孔子作《春秋纬》十二篇。又诣太学受《五经》，京师长者李膺之徒争从之。

	 

	初辟司徒府，再迁彭城令。时中官子弟为国相，多行非法，朗与更相章奏，幸臣忿疾，欲中之。中犹中伤。会九真贼起，乃共荐朗为九真都尉。到官，奖厉吏兵，讨破群贼，斩首二千级。桓帝美其功，征拜议郎。顷之，迁尚书。屡陈便宜，有所补益。出为河内太守，政称三河表。尚书令陈蕃荐朗公忠亮直，宜在机密，复征为尚书。会被党议，免归家。

	 

	朗性矜严，闭门整法度，家人不见墯容。后窦武等诛，朗以党被急征，行至牛渚，自杀。牛渚，山名。突出江中，谓为牛渚圻，在宣州当涂县北也。著书数篇，号魏子云。

	 

	夏馥字子治，陈留圉人也。少为书生，言行质直。同县高氏、蔡氏并皆富殖，郡人畏而事之，唯馥比门不与交通，比门犹并门也。由是为豪姓所仇。桓帝初，举直言，不就。

	 

	馥虽不交时宦，然以声名为中官所惮，遂与范滂、张俭等俱被诬陷，诏下州郡，捕为党魁。

	 

	及俭等亡命，经历之处，皆被收考，辞所连引，布遍天下。馥乃顿足而叹曰：“孽自己作，空污良善，一人逃死，祸及万家，何以生为！”乃自翦须变形，入林虑山中，林虑，今相州县。隐匿姓名，为冶家佣。亲突烟炭，形貌毁瘁，积二三年，人无知者。后馥弟静，乘车马，载缣帛，追之于涅阳市中。涅阳，县，属南阳郡。遇馥不识，闻其言声，乃觉而拜之。馥避不与语，静追随至客舍，共宿。夜中密呼静曰：“吾以守道疾恶，故为权宦所陷。且念营苟全，以庇性命，弟柰何载物相求，是以祸见追也。”明旦，别去。党禁未解而卒。

	 

	宗慈字孝初，南阳安众人也。安众在今南阳县西南，仍有其名，无复基趾也。举孝廉，九辟公府，有道征，不就。后为修武令。时太守出自权豪，多取货赂，慈遂弃官去。征拜议郎，未到，道疾卒。南阳群士皆重其义行。

	 

	巴肃字恭祖，勃海高城人也。高城，县，故城在今沧州盐山县南。初察孝廉，历慎令、贝丘长，慎，县，属汝南郡。贝丘，县，属清河郡。皆以郡守非其人，辞病去。辟公府，稍迁拜议郎。与窦武、陈蕃等谋诛阉官，武等遇害，肃亦坐党禁锢。中常侍曹节后闻其谋，收之。肃自载诣县，县令见肃，入郃解印绶与俱去。肃曰：“为人臣者，有谋不敢隐，有罪不逃刑。既不隐其谋矣，又敢逃其刑乎？”遂被害。刺史贾琮刊石立铭以记之。

	 

	范滂字孟博，汝南征羌人也。征羌，解见《来歙传》。《谢承书》曰：“汝南细阳人也。”少厉清节，为州里所服，举孝廉、光禄四行。《汉官仪》曰：“光禄举敦厚、质朴、逊让、节俭。”此为四行也。时冀州饥荒，盗贼群起，乃以滂为清诏使，案察之。滂登车揽辔，慨然有澄清天下之志。及至州境，守令自知臧污，望风解印绶去。其所举奏，莫不厌塞众议。迁光禄勋主事。时陈蕃为光禄勋，滂执公仪诣蕃，蕃不止之，滂怀恨，投版弃官而去。版，笏也。郭林宗闻而让蕃曰：“若范孟博者，岂宜以公礼格之？格，正也。今成其去就之名，得无自取不优之议也？”蕃乃谢焉。

	 

	复为太尉黄琼所辟。后诏三府掾属举谣言，《汉官仪》曰：“三公听采长史臧否，人所疾苦，还条奏之，是为举谣言也。顷者举谣言，掾属令史都会殿上，主者大言，州郡行状云何，善者同声称之，不善者默尔衔枚。”滂奏刺史、二千石权豪之党二十余人。尚书责滂所劾猥多，疑有私故。滂对曰：“臣之所举，自非叨秽奸暴，深为民害，岂以污简札哉！闲以会日迫促，故先举所急，其未审者，方更参实。臣闻农夫去草，嘉谷必茂；《左传》曰：“为国家者，见恶如农夫之务去草焉。”忠臣除奸，王道以清。若臣言有贰，甘受显戮。”吏不能诘。滂睹时方艰，知意不行，因投劾去。

	 

	太守宗资先闻其名，请署功曹，委任政事。滂在职，严整疾恶。其有行违孝悌，不轨仁义者，皆埽迹斥逐，不与共朝。显荐异节，抽拔幽陋。滂外甥西平李颂，公族子孙，而为乡曲所弃，中常侍唐衡以颂请资，资用为吏。滂以非其人，寝而不召。资迁怒，捶书佐朱零。零仰曰：“范滂清裁，犹以利刃齿腐朽。裁音才载反。今日宁受笞死，而滂不可违。”资乃止。郡中中人以下，莫不归怨，乃指滂之所用以为“范党”。

	 

	后牢修诬言钩党，钩，引也。滂坐系黄门北寺狱。狱吏谓曰：“凡坐系皆祭皋陶。”滂曰：“皋陶贤者，古之直臣。知滂无罪，将理之于帝；帝谓天也。如其有罪，祭之何益！”众人由此亦止。狱吏将加掠考，滂以同囚多婴病，乃请先就格，遂与同郡袁忠争受楚毒。桓帝使中常侍王甫以次辨诘，滂等皆三木囊头，暴于阶下。三木，项及手足皆有械，更以物蒙覆其头也。《前书》司马迁曰“魏其，大将也，衣赭关三木”也。余人在前，或对或否，滂、忠于后越次而进。王甫诘曰：“君为人臣，不惟忠国，而共造部党，自相褒举，评论朝廷，虚构无端，诸所谋结，并欲何为？皆以情对，不得隐饰。”滂对曰：“臣闻仲尼之言，‘见善如不及，见恶如探汤’。探汤喻去疾也。见《论语》。欲使善善同其清，恶恶同其污，谓王政之所愿闻，不悟更以为党。”甫曰：“卿更相拔举，迭为唇齿，有不合者，见则排斥，其意如何？”滂乃慷慨仰天曰：“古之循善，自求多福；今之循善，身陷大戮。身死之日，愿埋滂于首阳山侧，上不负皇天，下不愧夷、齐。”伯夷、叔齐饿死首阳山，见《史记》。首阳山在洛阳东北。甫愍然为之改容。乃得并解桎梏。郑玄注《周礼》曰：“木在足曰桎，在手曰梏。”

	 

	滂后事释，南归。始发京师，汝南、南阳士大夫迎之者数千两。两，车也。《尚书》曰：“戎车三百两。”同囚乡人殷陶、黄穆，亦免俱归，并卫侍于滂，应对宾客。滂顾谓陶等曰：“今子相随，是重吾祸也。”遂遁还乡里。

	 

	初，滂等系狱，尚书霍谞理之。及得免，到京师，往候谞而不为谢。或有让滂者。对曰：“昔叔向婴罪，祁奚救之，未闻羊舌有谢恩之辞，祁老有自伐之色。”竟无所言。《左传》，晋讨栾盈之党，杀叔向之弟羊舌虎，并囚叔向。于是祁奚闻之，见范宣子曰：“夫谋而鲜过，惠训不倦者，叔向有焉。社稷之固也，犹将十代宥之，今一不免其身，不亦惑乎？”宣子说而免之。祁奚不见叔向而归，叔向亦不告免焉而朝。孔安国注《尚书》曰“自功曰伐”也。

	 

	建宁二年，遂大诛党人，诏下急捕滂等。督邮吴导至县，抱诏书，闭传舍，伏床而泣。传，驿舍也，音知恋反。滂闻之，曰：“必为我也。”即自诣狱。县令郭揖大惊，出解印绶，引与俱亡。曰：“天下大矣，子何为在此？”滂曰：“滂死则祸塞，何敢以罪累君，又令老母流离乎！”其母就与之诀。滂白母曰：“仲博孝敬，足以供养，仲博，滂弟也。滂从龙舒君归黄泉，《谢承书》曰：“滂父显，故龙舒侯相也。”存亡各得其所。惟大人割不可忍之恩，勿增感戚。”母曰：“汝今得与李、杜齐名，死亦何恨！李膺、杜密。既有令名，复求寿考，可兼得乎？”滂跪受教，再拜而辞。顾谓其子曰：“吾欲使汝为恶，则恶不可为；使汝为善，则我不为恶。”行路闻之，莫不流涕。时年三十三。

	 

	论曰：李膺振拔污险之中，《前书》班固曰“振拔污涂，跨腾风云”也。蕴义生风，以鼓动流俗，《周易》曰：“鼓以动之。”激素行以耻威权，立廉尚以振贵埶，使天下之士奋迅感?，波荡而从之，幽深牢破室族而不顾，至于子伏其死而母欢其义。壮矣哉！子曰：“道之将废也与？命也！”《论语》之文。

	 

	尹勋字伯元，河南巩人也。家世衣冠。伯父睦为司徒，兄颂为太尉，宗族多居贵位者，而勋独持清操，不以地埶尚人。州郡连辟，察孝廉，三迁邯郸令，政有异迹。后举高第，五迁尚书令。及桓帝诛大将军梁冀，勋参建大谋，封都乡侯。迁汝南太守。上书解释范滂、袁忠等党议禁锢。寻征拜将作大匠，转大司农。坐窦武等事，下狱自杀。

	 

	蔡衍字孟喜，汝南项人也。项，今陈州项城县也。少明经讲授，以礼让化乡里。乡里有争讼者，辄诣衍决之，其所平处，皆曰无怨。

	 

	举孝廉，稍迁冀州刺史。中常侍具瑗托其弟恭举茂才，衍不受，乃收赍书者案之。又劾奏河闲相曹鼎臧罪千万。鼎者，中常侍腾之弟也。腾使大将军梁冀为书请之，衍不答，鼎竟坐输作左校。乃征衍拜议郎、符节令。梁冀闻衍贤，请欲相见，衍辞疾不往，冀恨之。时南阳太守成瑨等以收纠宦官考廷尉，衍与议郎刘瑜表救之，言甚切厉，坐免官还家，杜门不出。灵帝即位，复拜议郎，会病卒。

	 

	羊陟字嗣祖，太山梁父人也。梁父故城在今兖州泗水县北。家世冠族。陟少清直有学行，举孝廉，辟太尉李固府，举高第，拜侍御史。会固被诛，陟以故吏禁锢历年。复举高第，再迁冀州刺史。奏案贪浊，所在肃然。又再迁虎贲中郎将、城门校尉，三迁尚书令。时太尉张颢、司徒樊陵、大鸿胪郭防、太仆曹陵、大司农冯方并与宦竖相姻私，公行货赂，并奏罢黜之，不纳。以前太尉刘宠、司隶校尉许冰、幽州刺史杨熙、凉州刺史刘恭、益州刺史庞艾清亮在公，荐举升进。帝嘉之，拜陟河南尹。计日受奉，常食干饭茹菜，禁制豪右，京师惮之。会党事起，免官禁锢，卒于家。

	 

	张俭字元节，山阳高平人，赵王张耳之后也。张耳，大梁人也。高祖立为赵王。父成，江夏太守。俭初举茂才，以刺史非其人，谢病不起。

	 

	延熹八年，太守翟超请为东部督邮。时中常侍侯览家在防东，县名，属山阳郡，故城在今兖州金乡县南。残暴百姓，所为不轨。俭举劾览及其母罪恶，请诛之。览遏绝章表，并不得通，由是结仇。乡人朱并，素性佞邪，为俭所弃，并怀怨恚，遂上书告俭与同郡二十四人为党，于是刊章讨捕。俭得亡命，困迫遁走，望门投止，莫不重其名行，破家相容。后流转东莱，止李笃家。外黄令毛钦操兵到门，笃引钦谓曰：“张俭知名天下，而亡非其罪。纵俭可得，宁忍执之乎？”钦因起抚笃曰：“蘧伯玉耻独为君子，足下如何自专仁义？”笃曰：“笃虽好义，明廷今日载其半矣。”明廷犹明府。言不执俭，得义之半也。钦叹息而去。笃因缘送俭出塞，以故得免。其所经历，伏重诛者以十数，宗亲并皆殄灭，郡县为之残破。

	 

	中平元年，党事解，乃还乡里。大将军、三公并辟，又举敦朴，公车特征，起家拜少府，皆不就。献帝初，百姓饥荒，而俭资计差温，乃倾竭财产，与邑里共之，赖其存者以百数。

	 

	建安初，征为卫尉，不得已而起。俭见曹氏世德已萌，乃阖门悬车，不豫政事。岁余卒于许下。年八十四。

	 

	论曰：昔魏齐违死，虞卿解印；违，避也。《史记》魏齐，魏之诸公子也。虞卿，赵相也。范睢入秦，为昭王相，昭王乃遗赵王书曰：“魏齐，范睢之仇也，急持其头来。”赵王乃围齐，齐急亡，见虞卿。卿度赵王不可说，乃解其印，与齐往信陵君所。信陵君初闻之疑，后乃出迎。齐闻信陵初疑，遂自刎。赵王持其头遗秦也。季布逃亡，朱家甘罪。季布，楚人。为项羽将，数窘汉王。羽败，汉购求布千金，敢舍匿，罪三族。布匿濮阳周氏，髡钳布，之鲁朱家所卖之。朱家心知是季布也。买置田舍。乃往洛阳，见汝阴侯灌婴，说之曰：“季布何罪？臣各为主用，职耳。”汝阴侯言于高帝，帝乃赦之。拜郎中，后为河东守也。而张俭见怒时王，颠沛假命，天下闻其风者，莫不怜其壮志，而争为之主。至乃捐城委爵、破族屠身，盖数十百所，岂不贤哉！然俭以区区一掌，而欲独堙江河，堙，塞也。《前书》班固曰：“何武、王嘉，区区以一篑障江河，用没其身。”终婴疾甚之乱，多见其不知量也。《论语》曰：“人而不仁，疾之以甚，乱也。”又曰：“人虽欲自绝，其何伤于日月乎？多见其不知量也。”

	 

	岑晊字公孝，南阳棘阳人也。棘音力。父豫，为南郡太守，以贪叨诛死。《方言》曰：“叨，残也。”晊年少未知名，往候同郡宗慈，慈方以有道见征，宾客满门，以晊非良家子，不肯见。晊留门下数日，晚乃引入。慈与语，大奇之，遂将俱至洛阳，因诣太学受业。

	 

	晊有高才，郭林宗、朱公叔等皆为友，李膺、王畅称其有干国器，虽在闾里，慨然有董正天下之志。《尔雅》曰：“董，督正也。”太守弘农成瑨下车，欲振威严，闻晊高名，请为功曹，又以张牧为中贼曹吏。瑨委心晊、牧，褒善纠违，肃清朝府。宛有富贾张泛者，桓帝美人之外亲，善巧雕镂玩好之物，颇以赂遗中官，以此并得显位，恃其伎巧，用埶纵横。晊与牧劝瑨收捕泛等，既而遇赦，晊竟诛之，并收其宗族宾客，杀二百余人，后乃奏闻。于是中常侍侯览使泛妻上书讼其冤。帝大震怒，征瑨，下狱死。晊与牧亡匿齐鲁之闲。会赦出。后州郡察举，三府交辟，并不就。及李、杜之诛，因复逃窜，终于江夏山中云。

	 

	陈翔字子麟，汝南邵陵人也。祖父珍，司隶校尉。翔少知名，善交结。察孝廉，太尉周景辟举高第，拜侍御史。时正旦朝贺，大将军梁冀威仪不整，翔奏冀恃贵不敬，请收案罪，时人奇之。迁定襄太守，征拜议郎，迁扬州刺史。举奏豫章太守王永奏事中官，吴郡太守徐参在职贪秽，并征诣廷尉。参，中常侍璜之弟也。由此威名大振。又征拜议郎，补御史中丞。坐党事考黄门北寺狱，以无验见原，卒于家。

	 

	孔昱字元世，鲁国鲁人也。七世祖霸，成帝时历九卿，封褒成侯。臣贤案：《前书》孔霸字次儒，即安国孙，世习《尚书》。宣帝时为太中大夫，授太子经，迁詹事，高密相。元帝即位，霸以师赐爵关内侯，号褒成君。薨，谥曰烈君。今《范书》及《谢承书》皆云成帝，又言封侯，盖误也。詹事及相俱二千石，故曰历卿。自霸至昱，爵位相系，其卿相牧守五十三人，列侯七人。昱少习家学，家学《尚书》。大将军梁冀辟，不应。太尉举方正，对策不合，乃辞病去。后遭党事禁锢。灵帝即位，公车征拜议郎，补洛阳令，以师丧弃官，卒于家。

	 

	苑康字仲真，勃海重合人也。重合，县，故城在今沧州乐陵县东。少受业太学，与郭林宗亲善。举孝廉，再迁颍阴令，有能夡。

	 

	迁太山太守。郡内豪姓多不法，康至，奋威怒，施严令，莫有干犯者。先所请夺人田宅，皆遽还之。

	 

	是时山阳张俭杀常侍侯览母，案其宗党宾客，或有迸匿太山界者，康既常疾阉官，因此皆穷相收掩，无得遗脱。览大怨之，诬康与兖州刺史第五种及都尉壶嘉诈上贼降，征康诣廷尉狱，减死罪一等，徙日南。颍阴人及太山羊陟等诣阙为讼，乃原还本郡，卒于家。

	 

	檀｛尃攵｝字文有，山阳瑕丘人也。瑕丘，今兖州县。少为诸生，家贫而志清，不受乡里施惠。举孝廉，连辟公府，皆不就。立精舍教授，远方至者常数百人。桓帝时，博士征，不就。灵帝即位，太尉黄琼举方正，对策合时宜，再迁议郎，补蒙令。蒙，县，属梁国。以郡守非其人，弃官去。家无产业，子孙同衣而出。年八十，卒于家。《谢承书》曰“｛尃攵｝与子孙同衣而行，并日而食”也。

	 

	刘儒字叔林，东郡阳平人也。阳平故城，今魏州莘县。郭林宗常谓儒口讷心辩，有圭璋之质。圭璋，玉也。半圭曰璋。《谢承书》曰：“林宗叹儒有圭璋之质，终必为令德之士。”《诗》曰：“如圭如璋，令闻令望。”察孝廉，举高第，三迁侍中。桓帝时，数有灾异，下策博求直言，儒上封事十条，极言得失，辞甚忠切。帝不能纳，出为任城相。顷之，征拜议郎。会窦武事，下狱自杀。

	 

	贾彪字伟节，颍川定陵人也。少游京师，志节慷慨，与同郡荀爽齐名。

	 

	初仕州郡，举孝廉，补新息长。新息，今豫州县。小民困贫，多不养子，彪严为其制，与杀人同罪。城南有盗劫害人者，北有妇人杀子者，彪出案发，就发处案验之。而掾吏欲引南。彪怒曰：“贼寇害人，此则常理，母子相残，逆天违道。”遂驱车北行，案验其罪。城南贼闻之，亦面缚自首。数年闲，人养子者千数，佥曰“贾父所长”，生男名为“贾子”，生女名为“贾女”。

	 

	延熹九年，党事起，太尉陈蕃争之不能得，朝廷寒心，莫敢复言。彪谓同志曰：“吾不西行，大祸不解。”乃入洛阳，说城门校尉窦武、尚书霍谞，武等讼之，桓帝以此大赦党人。李膺出，曰：“吾得免此，贾生之谋也。”

	 

	先是岑晊以党事逃亡，亲友多匿焉，彪独闭门不纳，时人望之。望，怨也。彪曰：“《传》言‘相时而动，无累后人’。相，视也。《左传》之文也。公孝以要君致衅，自遗其咎，吾以不能奋戈相待，反可容隐之乎？”于是咸服其裁正。

	 

	以党禁锢，卒于家。初，彪兄弟三人，并有高名，而彪最优，故天下称曰“贾氏三虎，伟节最怒”。

	 

	何颙字伯求，南阳襄乡人也。襄乡故城在今随州枣阳县东北也。少游学洛阳。颙虽后进，而郭林宗、贾伟节等与之相好，显名太学。友人虞伟高有父仇未报，而笃病将终，颙往候之，伟高泣而诉。颙感其义，为复仇，以头醊其墓。醊，祭酹也，音竹岁反。

	 

	及陈蕃、李膺之败，颙以与蕃、膺善，遂为宦官所陷，乃变姓名，亡匿汝南闲。所至皆亲其豪桀，有声荆豫之域。袁绍慕之，私与往来，结为奔走之友。《诗·大雅》曰：“予曰有胥附，予曰有先后，予曰有奔走，予曰有御侮。”毛苌注曰：“谕德宣誉曰奔走。”是时党事起，天下多离其难，颙常私入洛阳，从绍计议。其穷困闭厄者，为求援救，以济其患。有被掩捕者，则广设权计，使得逃隐，全免者甚众。

	 

	及党锢解，颙辟司空府。每三府会议，莫不推颙之长。累迁。及董卓秉政，逼颙以为长史，托疾不就，乃与司空荀爽、司徒王允等共谋卓。会爽薨，颙以它事为卓所系，忧愤而卒。初，颙见曹操，叹曰：“汉家将亡，安天下者必此人也。”操以是嘉之。尝称“颍川荀彧，王佐之器”。及彧为尚书令，遣人西迎叔父爽，并致颙尸，而葬之爽之冢傍。

	 

	赞曰：渭以泾浊，玉以砾贞。物性既区，嗜恶从形。砾音历。《说文》曰：“砾，小石也。”言渭以泾浊，乃显其清，玉居砾石，乃见其贞。区犹别也。嗜，爱也。从形谓形有善恶也。以谕彼李膺等与宦竖不同，故相憎疾。兰莸无并，销长相倾。莸，臭草也。《左传》曰：“一熏一莸，十年尚犹有臭。”《易·否卦》曰：“小人道长，君子道销。”《泰卦》曰：“君子道长，小人道销。”《老子》曰“高下相倾”也。徒恨芳膏，煎灼灯明。《前书》龚胜死，有一老父入哭甚哀，曰：“熏以香自烧，膏以明自销。”