安思阎皇后讳姬，《谥法》曰：“谋虑不愆曰思。”河南荥阳人也。祖父章，永平中为尚书，以二妹为贵人。章精力晓旧典，久次，当迁以重职，显宗为后宫亲属，竟不用，出为步兵校尉。《汉官仪》曰“比二千石，掌宿卫兵，属北军中候”也。章生畅，畅生后。

	 

	后有才色。元初元年，以选入掖庭，甚见垄爱，为贵人。二年，立为皇后。后专房妒忌，帝幸宫人李氏，生皇子保，遂鸩杀李氏。鸩，毒鸟也。食蝮。以其羽画酒中，饮之立死。三年，以后父侍中畅为长水校尉，封北宜春侯，北宜春，县，属汝南郡。以豫章有宜春，故此加北。故城在今豫州汝阳县西南也。食邑五千户。四年，畅卒，谥曰文侯，子显嗣。

	 

	建光元年，邓太后崩，帝始亲政事。显及弟景、耀、晏并为卿校，典禁兵。延光元年，更封显长社侯，长社，县，属颍川郡。《前书》音义曰：“其社中树暴长，故名长社。”今许州县。食邑万三千五百户，追尊后母宗为荥阳君。续汉志曰：“妇人封君，仪比公主，油犍軿车，带绶以采组为绲带，各如其绶色，黄金辟邪加其首为带。”显、景诸子年皆童龀，《大戴礼》曰：“男八岁而龀，女七岁而龀。”龀，毁齿也，音初刃反。并为黄门侍郎。后宠既盛，而兄弟颇与朝权，后遂与大长秋江京、中常侍樊丰等共谮皇太子保，废为济阴王。

	 

	四年春，后从帝幸章陵，帝道疾，崩于叶县。后、显兄弟及江京、樊丰等谋曰：“今晏驾道次，晏，晚也。臣下不敢斥言帝崩，犹言晚驾而出。济阴王在内，邂逅公卿立之，还为大害。”乃伪云帝疾甚，徙御卧车。行四日，驱驰还宫。明日，诈遣司徒刘熹诣郊庙社稷，告天请命。其夕，乃发丧。尊后曰皇太后。皇太后临朝，蔡邕《独断》曰：“少帝即位，太后即代摄政，临前殿，朝群臣。太后东面，少帝西面。群臣奏事上书，皆为两通，一诣后，一诣少帝。”以显为车骑将军仪同三司。

	 

	太后欲久专国政，贪立幼年，与显等定策禁中，迎济北惠王子北乡侯懿，惠王名寿，章帝子也。立为皇帝。显忌大将军耿宝耿弇之弟舒之孙。位尊权重，威行前朝，乃风有司奏宝及其党与中常侍樊丰、虎贲中郎将谢恽、恽弟侍中笃、笃弟大将军长史宓、《善文》曰：“恽字伯周。宓字仲周，笃字季周。”侍中周广、阿母野王君王圣、圣女永、永婿黄门侍郎樊严等，更相阿党，互作威福，探刺禁省，更为唱和，皆大不道。丰、恽、广皆下狱死，家属徙比景；比景，县名，属日南郡。《前书》音义曰：“日中于头上，景在己下，故名之。”宓、严减死，髡钳；贬宝为则亭侯，遣就国，自杀；王圣母子徙雁门。于是景为卫尉，耀城门校尉，晏执金吾，兄弟权要，威福自由。

	 

	少帝立二百余日而疾笃，显兄弟及江京等皆在左右。京引显屏语曰：“北乡侯病不解，国嗣宜时有定。前不用济阴王，今若立之，后必当怨，又何不早征诸王子，简所置乎？”显以为然。及少帝薨，京白太后，征济北、河闲王子。未至，而中黄门孙程合谋杀江京等，立济阴王，是为顺帝。显、景、晏及党与皆伏诛，迁太后于离宫，家属徙比景。明年，太后崩。在位十二年，合葬恭陵。

	 

	帝母李氏瘗在洛阳城北，帝初不知，莫敢以闻。及太后崩，左右白之，帝感悟发哀，亲到瘗所，更以礼殡，上尊谥曰恭愍皇后，葬恭北陵，为策书金匮，藏于世祖庙。在恭陵之北，因以为名。《汉官仪》曰：“置陵园令、食监各一人，秩皆六百石。”金匮，缄之以金。

	 

	顺烈梁皇后讳妠，《谥法》曰：“执德尊业曰烈。”《声类》曰：“妠，娶也，音纳。”大将军商之女，恭怀皇后弟之孙也。后生，有光景之祥。少善女工，好《史书》，九岁能诵《论语》，治韩诗，韩婴所传《诗》也。大义略举。常以列女图画置于左右，以自监戒。刘向撰《列女传》八篇，图画其象。父商深异之，窃谓诸弟曰：“我先人全济河西，所活者不可胜数。商曾祖统，更始二年补中郎将、酒泉太守，使安集凉州。时河西扰乱，众议以统素有威信，乃推统与窦融共完全五郡。虽大位不究，而积德必报。若庆流子孙者，傥兴此女乎?”

	 

	永建三年，与姑俱选入掖庭，时年十三。相工茅通见后，惊，再拜贺曰：“此所谓日角偃月，相之极贵，臣所未尝见也。”太史卜兆得寿房，又筮得《坤》之《比》，《易·坤卦》六五爻，变而之《比》，《比》九五，《象》曰：“显比之吉，位正中也。”九五居得其位，下应于上，故吉。遂以为贵人。常特被引御，从容辞于帝曰：“夫阳以博施为德，阴以不专为义，螽斯则百，福之所由兴也。《诗·国风序》曰：“言后妃若螽斯不妒忌，则子孙众多也。”《诗·大雅》曰“太姒嗣徽音，则百斯男”也。愿陛下思云雨之均泽，识贯鱼之次序，《易》曰：“云行雨施，品物流形。”《剥卦》曰：“贯鱼，以宫人宠，无不利。”《剥》，《坤》下《艮》上，五阴而一阳，众阴在下，骈头相次，似贯鱼也。使小妾得免罪谤之累。”由是帝加敬焉。

	 

	阳嘉元年春，有司奏立长秋宫，以乘氏侯商先帝外戚，商祖姑，章帝贵人，生和帝也。春秋之义，娶先大国，《公羊传》曰，天子娶于纪。纪本子爵也，先褒为侯，言王者不娶于小国也。梁小贵人宜配天祚，正位坤极。正其内位，居阴德之极也。《易》曰“女正位乎内”也。帝从之，乃于寿安殿立贵人为皇后。寿安是德阳宫内殿名。后既少聪惠，深览前世得失，虽以德进，不敢有骄专之心，每日月见谪，谪，责也。礼记云：“阳事不得，谪见于天，日为之食。阴事不得，谪见于天，月为之食。”辄降服求愆。

	 

	建康元年，帝崩。后无子，美人虞氏子炳立，是为冲帝。尊后为皇太后，太后临朝。冲帝寻崩，复立质帝，犹秉朝政。

	 

	时杨、徐剧贼寇扰州郡，西羌、鲜卑及日南蛮夷攻城暴掠，赋敛烦数，官民困竭。太后夙夜勤劳，推心杖贤，委任太尉李固等，拔用忠良，务崇节俭。其贪叨罪慝，多见诛废。贪财曰叨。慝，恶也。分兵讨伐，群寇消夷。故海内肃然，宗庙以宁。而兄大将军冀鸩杀质帝，专权暴滥，忌害忠良，数以邪说疑误太后，遂立桓帝而诛李固。太后又溺于宦官，多所封宠，以此天下失望。

	 

	和平元年春，归政于帝，太后寝疾遂笃，乃御辇幸宣德殿，见宫省官属及诸梁兄弟。诏曰：“朕素有心下结气，从闲以来，加以浮肿，逆害饮食，寖以沉困，寖，渐也。比使内外劳心请祷。私自忖度，日夜虚劣，不能复与群公卿士共相终竟。援立圣嗣，恨不久育养，见其终始。今以皇帝、将军兄弟委付股肱，其各自勉焉。”后二日而崩。在位十九年，年四十五。合葬宪陵。

	 

	虞美人者，以良家子年十三选入掖庭，续汉志曰：“美人父诗为郎中，诗父衡屯骑校尉。”又生女舞阳长公主。自汉兴，母氏莫不尊宠。顺帝既未加美人爵号，而冲帝早夭，大将军梁冀秉政，忌恶佗族，故虞氏抑而不登，但称“大家”而已。

	 

	陈夫人者，家本魏郡，少以声伎入孝王宫，得幸，生质帝。亦以梁氏故，荣宠不及焉。

	 

	熹平四年，小黄门赵祐、续汉志曰：“小黄门，六百石，宦者，无员，掌侍左右，受尚书事。上在内宫，关通中外，及中宫以下众事，诸公主及王大妃等疾苦，则使问之。”议郎卑整上言：《风俗通》曰：“卑氏，郑大夫卑谌之后，汉有卑躬，为北平太守。”“春秋之义，母以子贵。《公羊传》曰：“桓公幼而贵，隐公长而卑。桓何以贵?母贵也。母贵则子何以贵?子以母贵，母以子贵。”隆汉盛典，尊崇母氏，凡在外戚，莫不加宠。今冲帝母虞大家，质帝母陈夫人，皆诞生圣皇，而未有称号。夫臣子虽贱，尚有追赠之典，况二母见在，不蒙崇显之次，无以述遵先世，垂示后世也。”帝感其言，乃拜虞大家为宪陵贵人，陈夫人为渤海孝王妃，孝王名鸿，章帝子千乘贞王伉之孙。鸿生质帝，帝立，徙勃海焉。使中常侍持节授印绶，遣太常以三牲告宪陵、怀陵、静陵焉。怀陵，冲帝陵。静陵，质帝陵。

	 

	孝崇匽皇后讳明，匽音偃。为蠡吾侯翼媵妾，蠡吾侯翼，河闲王开子，和帝孙。生桓帝。桓帝即位，明年，追尊翼为孝崇皇，陵曰博陵，以后为博园贵人。和平元年，梁太后崩，乃就博陵尊后为孝崇皇后。遣司徒持节奉策授玺绶，赍乘舆器服，备法物。宫曰永乐。置太仆、少府以下，皆如长乐宫故事。《汉官仪》曰：“帝祖母称长信宫，帝母称长乐宫，故有长信少府、长乐少府及职吏，皆宦者为之。”又置虎贲、羽林卫士，起宫室，分钜鹿九县为后汤沐邑。在位三年，元嘉二年崩。以帝弟平原王石为丧主，石，蠡吾侯翼子，桓帝兄。敛以东园画梓寿器、玉匣、饭含之具，礼仪制度比恭怀皇后。东园，署名，属少府，掌为棺器。梓木为棺，以漆画之。称寿器者，欲其久长也，犹如寿堂、寿宫、寿陵之类也。《汉旧仪》曰：“梓棺长二丈，崇广四尺。”玉匣者，｛要/月｝已下为匣，至足亦缝，以黄金为镂。饭含者，以珠玉实口。使司徒持节，大长秋奉吊祠，赙钱四千万，《公羊传》曰：“货财曰赙。”布四万匹，中谒者仆射典护丧事，侍御史护大驾卤簿。《汉官仪》曰：“天子车驾次第谓之卤簿。有大驾、法驾、小驾。大驾公卿奉引，大将军参乘，太仆御，属车八十一乘，备千乘万骑，侍御史在左驾马，询问不法者。”今仪比车驾，故以侍御史监护焉。诏安平王豹、河闲王建、勃海王悝，悝音恢。长社、益阳二长公主，长社公主，桓帝姊，耿弇弟霸玄孙援尚焉。益阳公主，桓帝妹，侍中寇荣从兄子尚焉。与诸国侯三百里内者，及中二千石、二千石、令、长、相，皆会葬。将作大匠复土，缮庙，合葬博陵。

	 

	桓帝懿献梁皇后讳女莹，《谥法》曰：“温和圣善曰懿，聪明睿知曰献。”顺烈皇后之女弟也。帝初为蠡吾侯，梁太后征，欲与后为婚，未及嘉礼，嘉礼，婚礼。会质帝崩，因以立帝。明年，有司奏太后曰：“春秋迎王后于纪，在涂则称后。《公羊传》曰：“祭公来逆王后于纪。”传曰：“祭公者何？天子之三公。其称王后何？王者无外，其辞成矣。”今大将军冀女弟，膺绍圣善。膺，当也。绍，嗣也。圣善谓母也，言娶妻当嗣亲也。《诗》云：“母氏圣善。”结婚之际，有命既集，谓太后先有令许结亲也。《诗》云“天监在下，有命既集”也。宜备礼章，时进征币。征，成也。纳币以成婚。请下三公、太常案礼仪。”奏可。于是悉依孝惠皇帝纳后故事，聘黄金二万斤，纳采雁璧乘马束帛，一如旧典。《汉旧仪》：“娉皇后，黄金万斤。”吕后为惠帝娶鲁元公主女，故特优其礼也。仪礼曰：“纳采用雁。”郑玄注曰：“纳其采择之礼。用雁，取顺阴阳往来也。”《周礼》：“王者谷圭以聘女。”郑玄注云：“士大夫已上，乃以玄纁束帛，天子加以谷圭，诸侯加以大璋。”然《礼》称以圭，此云用璧，形制虽异，为玉同也。乘马，四匹马也。《杂记》曰：“纳币一束，束五两，两五寻。”然则每端二丈也。建和元年六月始入掖庭，八月立为皇后。

	 

	时太后秉政而梁冀专朝，故后独得宠幸，自下莫得进见。后藉姊兄荫埶，恣极奢靡，宫幄雕丽，服御珍华，巧饰制度，兼倍前世。及皇太后崩，恩爱稍衰。后既无子，潜怀怨忌，每宫人孕育，鲜得全者。帝虽迫畏梁冀，不敢谴怒，然见御转稀。至延熹⑵年，后以忧恚崩，在位十三年，葬懿陵。其岁，诛梁冀，废懿陵为贵人冢焉。

	 

	桓帝邓皇后讳猛女，和熹皇后从兄子邓香之女也。母宣，初适香，生后。改嫁梁纪，纪者，大将军梁冀妻孙寿之舅也。后少孤，随母为居，因冒姓梁氏。冀妻见后貌美，永兴中进入掖庭，为采女，绝幸。采，择也，以因采择而立名。明年，封兄邓演为南顿侯，位特进。演卒，子康嗣。及懿献后崩，梁冀诛，立后为皇后。帝恶梁氏，改姓为薄，封后母宣为长安君。四年，有司奏后本郎中邓香之女，不宜改易它姓，于是复为邓氏。追封赠香车骑将军安阳侯印绶，更封宣、康大县，宣为昆阳君，康为沘阳侯，赏赐巨万计。巨，大也。大万谓万万也。宣卒，赗赠葬礼，皆依后母旧仪。以康弟统袭封昆阳侯，位侍中；统从兄会袭安阳侯，为虎贲中郎将；又封统弟秉为淯阳侯。宗族皆列校、郎将。

	 

	帝多内幸，博采宫女至五六千人，及驱役从使，复兼倍于此。而后恃尊骄忌，与帝所幸郭贵人更相谮诉。八年，诏废后，送暴室，以忧死。《汉官仪》曰：“暴室在掖庭内，丞一人，主宫中妇人疾病者。其皇后、贵人有罪，亦就此室也。”立七年。葬于北邙。从父河南尹万世及会皆下狱死。统等亦系暴室，免官爵，归本郡，财物没入县官。

	 

	桓思窦皇后讳妙，章德皇后从祖弟之孙女也。父武。延熹八年，邓皇后废，后以选入掖庭为贵人，其冬，立为皇后，而御见甚稀，帝所宠唯采女田圣等。永康元年冬，帝寝疾，遂以圣等九女皆为贵人。及崩，无嗣，后为皇太后。太后临朝定策，立解犊亭侯宏，是为灵帝。

	 

	太后素忌忍，积怒田圣等，桓帝梓宫尚在前殿，遂杀田圣。又欲尽诛诸贵人，中常侍管霸、苏康苦谏，乃止。时太后父大将军武谋诛宦官，而中常侍曹节等矫诏杀武，迁太后于南宫云台，家属徙比景。

	 

	窦氏虽诛，帝犹以太后有援立之功，建宁四年十月朔，率群臣朝于南宫，亲馈上寿。黄门令董萌《汉官仪》曰：“黄门令秩六百石。”因此数为太后诉怨，帝深纳之，供养资奉有加于前。中常侍曹节、王甫疾萌附助太后，诬以谤讪永乐宫，灵帝母所居也。讪，谤毁也。萌坐下狱死。熹平元年，太后母卒于比景，太后感疾而崩。立七年。合葬宣陵。

	 

	孝仁董皇后讳某，河闲人。为解犊亭侯苌夫人，苌，河闲孝王开孙淑之子也。生灵帝。建宁元年，帝即位，追尊苌为孝仁皇，陵曰慎陵，以后为慎园贵人。及窦氏诛，明年，帝使中常侍迎贵人，并征贵人兄宠到京师，上尊号曰孝仁皇后，居南宫嘉德殿，嘉德殿在九龙门内。宫称永乐。拜宠执金吾。后坐矫称永乐后属请，下狱死。

	 

	及窦太后崩，始与朝政，使帝卖官求货，自纳金钱，盈满堂室。中平五年，以后兄子卫尉修侯重修，今德州县也，故城在县南。“修”今作“蓨”，音条。为票骑将军，领兵千余人。初，后自养皇子协，数劝帝立为太子，而何皇后恨之，议未及定而帝崩。何太后临朝，重与太后兄大将军进权埶相害，后每欲参干政事，太后辄相禁塞。后忿恚詈言曰：“汝今辀张，怙汝兄耶?辀张犹强梁也。当来票骑断何进头来。”何太后闻，以告进。进与三公及弟车骑将军苗等奏：“孝仁皇后使故中常侍夏恽、永乐太仆封谞等交通州郡，《汉官仪》曰：“永乐太仆，用中人为之。”辜较在所珍宝货赂，悉入西省。辜较，解见《灵纪》。西省，即谓永乐宫之司。蕃后故事不得留京师，蕃后谓平帝母卫姬。时王莽摄政，恐其专权，后不得留在京师，故云故事也。舆服有章，膳羞有品。请永乐后迁宫本国。”奏可。何进遂举兵围骠骑府，收重，重免官自杀。后忧怖，疾病暴崩，在位二十二年。民闲归咎何氏。丧还河闲，合葬慎陵。

	 

	灵帝宋皇后讳某，扶风平陵人也，肃宗宋贵人之从曾孙也。建宁三年，选入掖庭为贵人。明年，立为皇后。父酆，执金吾，封不其乡侯。不其，县，属琅邪郡，故城在今莱州即墨县西南，盖其县之乡也。其音基。《决录注》：“酆字伯遇。”

	 

	后无宠而居正位，后宫幸姬众，共谮毁。初，中常侍王甫枉诛勃海王悝及妃宋氏，熹平元年，王甫谮悝与中常侍郑飒交通，欲迎立悝，悝自杀，妃死狱中也。妃即后之姑也。甫恐后怨之，及与太中大夫程阿共构言皇后挟左道祝诅，礼记曰：“执左道以乱众，杀无赦。”郑玄注云：“左道，若巫蛊也。”帝信之。光和元年，遂策收玺绶。后自致暴室，以忧死。在位八年。父及兄弟并被诛。诸常侍、小黄门在省闼者，皆怜宋氏无辜，共合钱物，收葬废后及酆父子，归宋氏旧茔皋门亭。《诗》云：“乃立皋门。”注云：“王之郭门曰皋门。”《汉官仪》曰：“十二门皆有亭。”

	 

	帝后梦见桓帝怒曰：“宋皇后有何罪过，而听用邪孽，使绝其命？勃海王悝既已自贬，又受诛毙。今宋氏及悝自诉于天，上帝震怒，上帝，天也。震，动也。《书》曰“帝乃震怒”也。罪在难救。”梦殊明察。帝既觉而恐，以事问于羽林左监许永续汉志曰：“羽林左监一人，秩六百石，主羽林左骑。右亦如之。”“永”或作“咏”。曰：“此何祥？其可攘攘谓除也。乎？”永对曰：“宋皇后亲与陛下共承宗庙，母临万国，历年已久，海内蒙化，过恶无闻。而虚听谗妒之说，以致无辜之罪，身婴极诛，祸及家族，天下臣妾，咸为怨痛。勃海王悝，桓帝母弟也。处国奉藩，未尝有过。陛下曾不证审，遂伏其辜。昔晋侯失刑，亦梦大厉被发属地。《左传》曰：“晋侯梦大厉，被发及地，搏膺而踊曰：‘杀余孙，不义，余得请于帝矣。’”杜预注曰：“厉鬼，赵氏之先祖也。晋侯先杀赵同、赵括，故怒也。”天道明察，鬼神难诬。宜并改葬，以安冤魂。反宋后之徙家，复勃海之先封，以消厥咎。”帝弗能用，寻亦崩焉。

	 

	灵思何皇后讳某，南阳宛人。家本屠者，以选入掖庭。《风俗通》曰，汉以八月算人。后家以金帛赂遗主者以求入也。长七尺一寸。生皇子辩，养于史道人家，号曰史侯。道人谓道术之人也。献帝春秋曰：“灵帝数失子，不敢正名，养道人史子眇家，号曰史侯。”拜后为贵人，甚有宠幸。性强忌，后宫莫不震慑。

	 

	光和三年，立为皇后。明年，追号后父真为车骑将军、舞阳宣德侯，因封后母兴为舞阳君。时王美人任娠，《左传》曰：“邑姜方娠。”杜预注曰：“怀胎为娠。”音之刃反，一音身。畏后，乃服药欲除之，而胎安不动，又数梦负日而行。四年，生皇子协，后遂酖杀美人。帝大怒，欲废后，诸宦官固请得止。董太后自养协，号曰董侯。

	 

	王美人，赵国人也。祖父苞，五官中郎将。美人丰姿色，聪敏有才明，能书会计，会计谓总会其数而算。以良家子应法相选入掖庭。帝愍协早失母，又思美人，作《追德赋》、《令仪颂》。

	 

	中平六年，帝崩，皇子辩即位，尊后为皇太后。太后临朝。后兄大将军进欲诛宦官，反为所害；舞阳君亦为乱兵所杀。并州牧董卓被征，将兵入洛阳，陵虐朝庭，遂废少帝为弘农王而立协，是为献帝。扶弘农王下殿，北面称臣。太后鲠涕，群臣含悲，莫敢言。董卓又议太后踧迫永乐宫，至令忧死，逆妇姑之礼，乃迁于永安宫，因进酖，弑而崩。在位十年。董卓令帝出奉常亭举哀，华延俊《洛阳记》曰：“城内有奉常亭。”公卿皆白衣会，不成丧也。有凶事素服而朝，谓之白衣会。《左传》曰：“不书葬，不成丧。”合葬文昭陵。

	 

	初，太后新立，当谒二祖庙，欲斋，辄有变故，如此者数，竟不克。时有识之士心独怪之，后遂因何氏倾没汉祚焉。

	 

	明年，山东义兵大起，讨董卓之乱。卓乃置弘农王于阁上，使郎中令李儒进酖，曰：“服此药，可以辟恶。”王曰：“我无疾，是欲杀我耳！”不肯饮。强饮之，不得已，乃与妻唐姬及宫人饮宴别。酒行，王悲歌曰：“天道易兮我何艰！弃万乘兮退守蕃。逆臣见迫兮命不延，逝将去汝兮适幽玄！”因令唐姬起舞，姬抗袖而歌曰：抗，举也。“皇天崩兮后土颓，史记，周烈王崩，周人谓齐威王曰“天崩地坼”也。身为帝兮命夭摧。死生路异兮从此乖，柰我茕独兮心中哀！”因泣下呜咽，坐者皆歔欷。王谓姬曰：“卿王者妃，埶不复为吏民妻。自爱，从此长辞！”遂饮药而死。时年十八。

	 

	唐姬，颍川人也。王薨，归乡里。父会稽太守瑁欲嫁之，姬誓不许。及李傕破长安，遣兵钞关东，略得姬。傕因欲妻之，固不听，而终不自名。不自名少帝之姬也。《袁宏纪》曰：“为傕所略，不敢自言。”尚书贾诩知之，魏志曰：“诩字文和，武威姑臧人。少时汉阳阎忠见而异之，曰：‘诩有良、平之才。’”以状白献帝。帝闻感怆，乃下诏迎姬，置园中，使侍中持节拜为弘农王妃。

	 

	初平元年二月，葬弘农王于故中常侍赵忠成圹中，赵忠先有成圹，因而葬焉。谥曰怀王。

	 

	帝求母王美人兄斌，斌将妻子诣长安，赐第宅田业，拜奉车都尉。

	 

	兴平元年，帝加元服。有司奏立长秋宫。诏曰：“朕禀受不弘，遭值祸乱，未能绍先，以光故典。皇母前薨，未卜宅兆，礼章有阙，中心如结。《诗》云：“心如结兮。”三岁之戚，盖不言吉，且须其后。”于是有司乃奏追尊王美人为灵怀皇后，改葬文昭陵，仪比敬、恭二陵，敬，章帝陵。恭，安帝陵。使光禄大夫持节行司空事奉玺绶，斌与河南尹骆业复土。

	 

	斌还，迁执金吾，封都亭侯，凡言都亭者，并城内亭也。汉法，大县侯位视三公，小县侯位视上卿，乡侯、亭侯视中二千石也。食邑五百户。病卒，赠前将军印绶，谒者监护丧事。长子端袭爵。

	 

	献帝伏皇后讳寿，琅邪东武人，东武，今密州诸城县。大司徒湛之八世孙也。父完，沉深有大度，袭爵不其侯，尚桓帝女阳安公主，阳安，县，属汝南郡，故城在今豫州朗山县东北。为侍中。

	 

	初平元年，从大驾西迁长安，后时入掖庭为贵人。兴平二年，立为皇后，完迁执金吾。帝寻而东归，李傕、郭汜等追败乘舆于曹阳，帝乃潜夜度河走，度所在今陕州陕县北。水经曰铜翁仲所没处，是献帝东迁潜度所。六宫皆步行出营。《周礼》曰：“王后率六宫之人。”郑玄注曰：“六宫之人，夫人以下，分居后之六宫者。”后手持缣数匹，董承使符节令孙徽以刃胁夺之，杀傍侍者，血溅后衣。溅音子见反。既至安邑，御服穿敝，唯以枣栗为粮。建安元年，拜完辅国将军，仪比三司。完以政在曹操，自嫌尊戚，乃上印绶，拜中散大夫，寻迁屯骑校尉。十四年卒，子典嗣。

	 

	自帝都许，守位而已，宿卫兵侍，莫非曹氏党旧姻戚。议郎赵彦尝为帝陈言时策，曹操恶而杀之。其余内外，多见诛戮。操后以事入见殿中，帝不任其愤，因曰：“君若能相辅，则厚；不尔，幸垂恩相舍。”操失色，俯仰求出。旧仪，三公领兵朝见，令虎贲执刃挟之。操出，顾左右，汗流浃背，浃，彻也，音子协反。自后不敢复朝请。董承女为贵人，操诛承而求贵人杀之。帝以贵人有妊，《说文》曰：“妊，孕也。”音仁荫反。累为请，不能得。后自是怀惧，乃与父完书，言曹操残逼之状，令密图之。完不敢发。至十九年，事乃露泄。操追大怒，遂逼帝废后，假为策曰：“皇后寿，得由卑贱，登显尊极，自处椒房，《汉官仪》曰：“皇后称椒房，取其蕃实之义也。”《诗》云：“椒聊之实，蕃衍盈升。”二纪于兹。既无任、姒徽音之美，大任，文王母。大姒，武王母。徽，美也。《诗》云：“大姒嗣徽音。”又乏谨身养己之福，《左传》曰：“人受天地之中而生，谓之命。能者养之以福，不能者败以取祸。”而阴怀妒害，苞藏祸心，弗可以承天命，奉祖宗。今使御史大夫郗虑持节策诏，其上皇后玺绶，蔡邕《独断》曰：“皇后赤绶玉玺。”续汉志曰：“乘舆黄赤绶，四彩黄赤缥绀，淳黄圭，绶长二丈九尺九寸，五百首。太皇太后、皇太后，其绶皆与乘舆同。”退避中宫，迁于它馆。呜呼伤哉！自寿取之，未致于理，为幸多焉。”又以尚书令华歆为郗虑副，魏志曰：“华歆字子鱼，平原高唐人。代荀彧为尚书令。虑字鸿预，山阳高平人。”勒兵入宫收后。闭户藏壁中，歆就牵后出。时帝在外殿，引虑于坐。后被发徒跣行泣过诀曰：“不能复相活邪？”帝曰：“我亦不知命在何时！”顾谓虑曰：“郗公，天下宁有是邪？”遂将后下暴室，以幽崩。所生二皇子，皆酖杀之。后在位二十年，兄弟及宗族死者百余人，母盈等十九人徙涿郡。

	 

	献穆曹皇后讳节，《谥法》曰：“布德执义曰穆。”魏公曹操之中女也。建安十八年，操进三女宪、节、华为夫人，聘以束帛玄纁五万匹，小者待年于国。留住于国，以待年长。十九年，并拜为贵人。及伏皇后被弑，明年，立节为皇后。魏受禅，遣使求玺绶，后怒不与。如此数辈，后乃呼使者入，亲数让之，以玺抵轩下，抵，掷也。轩，阑板也。因涕泣横流曰：“天不祚尔！”左右皆莫能仰视。后在位七年。魏氏既立，以后为山阳公夫人。自后四十一年，魏景元元年薨，合葬禅陵，车服礼仪皆依汉制。

	 

	论曰：汉世皇后无谥，皆因帝谥以为称。虽吕氏专政，上官临制，亦无殊号。上官，昭帝后也。中兴，明帝始建光烈之称，其后并以德为配，至于贤愚优劣，混同一贯，故马、窦二后俱称德焉。其余唯帝之庶母及蕃王承统，以追尊之重，特为其号，如恭怀、孝崇之比是也。初平中，蔡邕始追正和熹之谥，《蔡邕集·谥议》曰：“汉世母氏无谥，至于明帝始建光烈之称，是后转因帝号加之以德，上下优劣，混而为一，违《礼》‘大行受大名，小行受小名’之制。《谥法》‘有功安人曰熹’。帝后一体，礼亦宜同。大行皇太后谥宜为和熹。”其安思、顺烈以下，皆依而加焉。

	 

	赞曰：坤惟厚载，阴正乎内。《易》曰：“坤厚载物。”又曰：“女正位乎内，男正位乎外。”《诗》美好逑，逑，匹也。《诗》云：“窈窕淑女，君子好逑。”言后妃有关睢之德，为君子好匹。《易》称归妹。《兑》下《震》上，《归妹卦》也。妇人谓嫁曰归，妹为少女之称。《兑》为少阴，《震》为长阳，少阴而承长阳，悦以动之，归妹之象也。以六五与九二相应，五为王侯，故《易》言“帝乙归妹”。祁祁皇孋，言观贞淑。祁祁，众多也。孋亦俪也。观，示也。言诸后皆示其贞淑，配皇为俪。案字书无“孋”字，相传音丽，萧该音离。媚兹良哲，承我天禄。班政兰闺，宣礼椒屋。班固《西都赋》曰：“后宫则掖庭椒房，后妃之室。兰林蕙草，披香发越。”兰林，殿名，故言兰闺。椒屋即椒房也。既云德升，亦曰幸进。德升谓马、邓等也。幸进谓阎、何之类也。身当隆极，族渐河润。《公羊传》曰“河海润千里”也。视景争晖，方山并峻。乘刚多阻，行地必顺。《易·屯卦·象》曰：“六二之难，乘刚也。”又《坤卦》曰：“牝马地类，行地无疆。”王弼注云：“地之所以得无疆者，以卑顺行之故也。”咎集骄满，福协贞信。庆延自己，祸成谁衅。

	 

	汉制，皇女皆封县公主，仪服同列侯。汉法，大县侯视三公。其尊崇者，加号长公主，仪服同蕃王。蔡邕曰：“帝女曰公主，姊妹曰长公主。”建武十五年，封舞阳公主为长公主，即是帝女尊崇亦为长，非惟姊妹也。《舆服志》曰“长公主赤軿车，与诸侯同绶”也。诸王女皆封乡、亭公主，仪服同乡、亭侯。乡、亭侯视中二千石。肃宗唯特封东平宪王苍、琅邪孝王京女为县公主。《东平王传》曰：“封苍女五人为县公主。”孝王女，传不见其数。其后安帝、桓帝妹亦封长公主，同之皇女。案：邓禹玄孙少府褒尚舞阴长公主，耿弇曾孙侍中良尚濮阳长公主，岑彭玄孙魏郡守熙尚｛氵日/工｝阳长公主，来歙玄孙虎贲中郎将定尚平氏长公主，并安帝妹也。长社、益阳公主，桓帝妹也。解见上。其皇女封公主者，所生之子袭母封为列侯，溤定，获嘉公主子，袭封获嘉侯；冯奋，平阳公主子，袭封平阳侯。此其类也。皆传国于后。乡、亭之封，则不传袭。其职僚品秩，事在《百官志》。沈约《谢俨传》曰：“范晔所撰十志，一皆托俨。搜撰垂毕，遇晔败，悉蜡以覆车。宋文帝令丹阳尹徐湛之就俨寻求，巳不复得，一代以为恨。其志今阙。”续汉志曰：“诸公主家令一人，六百石；丞一人，三百石；其余属吏，增减无常。”《汉官仪》曰“长公主傅一人，私府长一人，食官一人，永巷长一人，家令一人，秩皆六百石，各有员吏。而乡公主傅一人，秩六百石，仆一人，六百石，家丞一人，三百石”也。不足别载，故附于后纪末。

	 

	皇女义王，建武十五年封舞阳长公主，适陵乡侯太仆梁松。舞阳，县，属颍川郡。松，梁统之子。其传云：“尚光武女舞阴公主。”又《邓训传》：“舞阴公主子梁扈，有罪，训与交通。”此云舞阳，误也。松坐诽谤诛。

	 

	皇女中礼，十五年封涅阳公主，适显亲侯大鸿胪窦固，涅阳，属南阳郡。显亲，县，属汉阳郡。固，窦融子。肃宗尊为长公主。

	 

	皇女红夫，十五年封馆陶公主，适驸马都尉韩光。光坐与淮阳王延谋反诛。

	 

	皇女礼刘，十七年封淯阳公主，适阳安侯长乐少府郭璜。璜，郭况子也。璜坐与窦宪谋反诛。

	 

	皇女绶，绶”一作“缓”。二十一年封郦邑公主，适新阳侯世子阴丰。丰害主，诛死。郦，县，属南阳郡，音掷亦反。新阳，县，属汝南郡。丰，阴就子。

	 

	世祖五女。

	 

	皇女姬，永平二年封获嘉长公主，适杨邑侯将作大匠冯柱。获嘉，县，属河内郡。杨邑，县，属太原郡。柱，冯鲂子。

	 

	皇女奴，三年封平阳公主，平阳，县，属河东郡。适大鸿胪冯顺。冯勤子也。

	 

	皇女迎，“迎”或作“延”。三年封隆虑公主，隆虑，县，属河内郡。适牟平侯耿袭。牟平，县，属东莱郡。袭，耿弇弟舒之子。

	 

	皇女次，三年封平氏公主。平氏，县，属南阳郡。既不言所适，不显始终，盖史阙之也。它皆仿此。

	 

	皇女致，三年封沁水公主。沁水，县，属河内郡。适高密侯邓干。干，邓震之子，禹之孙。

	 

	皇女小姬，十二年封平皋公主，平皋，县，属河内郡。适昌安侯侍中邓蕃。昌安，县，属高密国。蕃，邓袭子，禹之孙也。

	 

	皇女仲，十七年封浚仪公主，适軮侯“軮”，志作“轪”，音?。师古曰：又音徒系反。黄门侍郎王度。軮，县，属江夏郡。度，王符子，霸之孙。

	 

	皇女惠，十七年封武安公主，适征羌侯世子黄门侍郎来棱，征羌，县，属汝南郡。棱，褒之子，歙之孙。安帝尊为长公主。

	 

	皇女臣，建初元年封鲁阳公主。鲁阳，县，属南阳郡。

	 

	皇女小迎，元年封乐平公主。乐平，太清县，属东郡，章帝更名。

	 

	皇女小民，元年封成安公主。成安，县，属颍川郡。

	 

	显宗十一女。

	 

	皇女男，建初四年封武德长公主。

	 

	皇女王，四年封平邑公主，平邑，县，属代郡，今魏郡昌乐东北又有平邑城。适黄门侍郎冯由。

	 

	皇女吉，永元五年封阴安公主。阴安，县，属魏郡。

	 

	肃宗三女。

	 

	皇女保，延平元年封修武长公主。修武，县，属河内郡。

	 

	皇女成，元年封共邑公主。共，县，属河内郡。

	 

	皇女利，元年封临颍公主。县，属颍川郡。适即墨侯侍中贾建。即墨，县，属胶东国。建，贾参子，复之曾孙。

	 

	皇女兴，元年封闻喜公主。闻喜，县，属河东郡。

	 

	和帝四女。

	 

	皇女生，永和三年封舞阳长公主。

	 

	皇女成男，三年封冠军长公主。冠军，县，属南阳郡。

	 

	皇女广，永和六年封汝阳长公主。汝阳，县，属汝南郡。

	 

	顺帝三女。

	 

	皇女华，延熹元年封阳安长公主，适不其侯辅国将军伏完。完，伏湛七世孙。

	 

	皇女坚，七年封颍阴长公主。颍阴，县，属颍川郡。

	 

	皇女修，九年封阳翟长公主。桓帝三女。

	 

	皇女某，光和三年封万年公主。

	 

	灵帝一女。