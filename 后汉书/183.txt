唐檀字子产，豫章南昌人也。少游太学，习《京氏易》、《韩诗》、《颜氏春秋》，尤好灾异星占。后还乡里，教授常百余人。

	 

	元初七年，郡界有芝草生，太守刘祗欲上言之，以问檀。檀对曰：“方今外戚豪盛，阳道微弱，斯岂嘉瑞乎？”祗乃止。永宁元年，南昌有妇人生四子，祗复问檀变异之应。檀以为京师当有兵气，其祸发于萧墙。《论语》孔子曰：“吾恐季孙之忧，不在颛臾而在萧墙之内。”萧，肃也。谓屏墙也。言人臣至屏，无不肃敬。至延光四年，中黄门孙程扬兵殿省，扬，举也。诛皇后兄车骑将军阎显等，立济阴王为天子，果如所占。

	 

	永建五年，举孝廉，除郎中。是时白虹贯日，檀因上便宜三事，陈其咎征。书奏，弃官去。著书二十八篇，名为唐子。卒于家。

	 

	公沙穆字文乂，北海胶东人也。家贫贱。自为儿童不好戏弄，长习《韩诗》、《公羊春秋》，尤锐思《河》《洛》推步之术。居建成山中，依林阻为室，独宿无侣。时暴风震雷，有声于外呼穆者三，穆不与语。有顷，呼者自牖而入，音状甚怪，穆诵经自若，终亦无它妖异，时人奇之。后遂隐居东莱山，学者自远而至。

	 

	有富人王仲，致产千金。谓穆曰：“方今之世，以货自通，吾奉百万与子为资，何如？”对曰：“来意厚矣。夫富贵在天，得之有命，以货求位，吾不忍也。”《谢承书》曰“穆尝养猪，猪有病，使人卖之于市。语之云‘如售，当告买者言病，贱取其直；不可言无病，欺人取贵价’也。卖猪者到市即售，亦不言病，其直过价。穆怪之，问其故。赍半直追以还买质人。告语云‘猪实病，欲贱卖，不图卖者人相欺，乃取贵直。’买者言卖买私约，亦复辞钱不取。穆终不受钱而去”也。

	 

	后举孝廉，以高第为主事，迁缯相。缯，县，属琅邪郡，故城在今沂州承县东北也。时缯侯刘敞，东海恭王之后也，所为多不法，废嫡立庶，傲很放恣。穆到官，谒曰：“臣始除之日，京师咸谓臣曰‘缯有恶侯’，以吊小相。明侯何因得此丑声之甚也？幸承先人之支体，传茅土之重，不战战兢兢，而违越法度，故朝廷使臣为辅。愿改往修来，自求多福。”乃上没敞所侵官民田地，废其庶子，还立嫡嗣。其苍头儿客犯法，皆收考之。因苦辞谏敞。敞涕泣为谢，多从其所规。

	 

	迁弘农令。县界有螟虫食稼，百姓惶惧。穆乃设坛谢曰：“百姓有过，罪穆之由，请以身祷。”于是暴雨，既霁而螟虫自销，百姓称曰神明。永寿元年，霖雨大水，三辅以东莫不湮没。穆明晓占候，乃豫告令百姓徙居高地，故弘农人独得免害。

	 

	迁辽东属国都尉，善得吏人欢心。年六十六卒官。六子皆知名。《谢承书》曰“穆子孚，字允慈。亦为善士，举孝廉，尚书侍郎，召陵令，上谷太守”也。

	 

	许曼者，汝南平舆人也。祖父峻，字季山，善卜占之术，多有显验，时人方之前世京房。自云少尝笃病，三年不愈，乃谒太山请命，太山主人生死，故诣请命也。行遇道士张巨君，授以方术。所著《易林》，至今行于世。

	 

	曼少传峻学。桓帝时，陇西太守冯绲始拜郡，开绶笥，有两赤蛇分南北走。绲令曼筮之。卦成，曼曰：“三岁之后，君当为边将，官有东名，当东北行三千里。复五年，更为大将军，南征。”延熹元年，绲出为辽东太守，讨鲜卑，至五年，复拜车骑将军，击武陵蛮贼，皆如占。其余多此类云。

	 

	赵彦者，琅邪人也。少有术学。延熹三年，琅邪贼劳丙与太山贼叔孙无忌杀都尉，攻没琅邪属县，残害吏民。朝廷以南阳宗资为讨寇中郎将，杖钺将兵，督州郡合讨无忌。彦为陈《孤虚》之法，以贼屯在莒，莒有五阳之地，谓城阳、南武阳、开阳、阳都、安阳，并近莒。宜发五阳郡兵，郡名有“阳”，谓山阳、广阳、汉阳、南阳、丹阳郡之类也。从孤击虚以讨之。资具以状上，诏书遣五阳兵到。彦推遁甲，教以时进兵，一战破贼，燔烧屯坞，徐兖二州一时平夷。

	 

	樊志张者，汉中南郑人也。博学多通，隐身不仕。尝游陇西，时破羌将军段颎出征西羌，请见志张。其夕，颎军为羌所围数重，因留军中，三日不得去。夜谓颎曰：“东南角无复羌，宜乘虚引出，住百里，还师攻之，可以全胜。”颎从之，果以破贼。于是以状表闻。又说其人既有梓慎、焦、董之识，焦延寿，董仲舒。宜翼圣朝，咨询奇异。于是有诏特征，会病终。

	 

	单飏字武宣，山阳湖陆人也。以孤特清苦自立，善明天官、算术。举孝廉，稍迁太史令，侍中。出为汉中太守，公事免。后拜尚书，卒于官。

	 

	初，熹平末，黄龙见谯，光禄大夫桥玄问飏：“此何祥也？”飏曰：“其国当有王者兴。不及五十年，龙当复见，此其应也。”魏郡人殷登密记之。至建安二十五年春，黄龙复见谯，其冬，魏受禅。

	 

	韩说字叔儒，会稽山阴人也。博通《五经》，尤善图纬之学。举孝廉。与议郎蔡邕友善。数陈灾眚，及奏赋、颂、连珠。稍迁侍中。光和元年十月，说言于灵帝，云其晦日必食，乞百官严装。帝从之，果如所言。中平二年二月，又上封事，克期宫中有灾。至日南宫大火。迁说江夏太守，公事免。年七十，卒于家。

	 

	董扶字茂安，广汉绵竹人也。少游太学，与乡人任安齐名，俱事同郡杨厚，学图谶。还家讲授，弟子自远而至。前后宰府十辟，公车三征，再举贤良方正、博士、有道，皆称疾不就。

	 

	灵帝时，大将军何进荐扶，征拜侍中，甚见器重。扶私谓太常刘焉曰：“京师将乱，益州分野有天子气。”焉信之，遂求出为益州牧，扶亦为蜀郡属国都尉，相与入蜀。去后一岁，帝崩，天下大乱，乃去官还家。年八十二卒。

	 

	后刘备称天子于蜀，皆如扶言。蜀丞相诸葛亮问广汉秦密，董扶及任安所长。密曰“董扶褒秋毫之善，贬纤介之恶。任安记人之善，忘人之过”云。《蜀志》曰：“密字子来，广汉绵竹人也。少有才学，州郡辟命，称疾不往。或谓密曰：‘足下欲自比巢、许、四皓，何故扬文藻，见瑰颖乎？’密答曰：‘仆文不能尽言，言不能尽意，何文藻之有扬乎？虎生而文炳，凤生而五色，岂以采自饰画哉，性自然也。’先主既定益州，广汉太守夏纂请密为师友祭酒，领五官掾，称曰仲父。密称疾，卧在第舍，寻拜左中郎将，长水校尉。吴使张温大敬服密之文辩，迁大司农而卒。”

	 

	郭玉者，广汉雒人也。初，有老父不知何出，常渔钓于涪水，因号涪翁。乞食人闲，见有疾者，时下针石，辄应时而效，乃著《针经》、《诊脉法》传于世。诊，候也，音直忍反。弟子程高寻求积年，翁乃授之。高亦隐迹不仕。玉少师事高，学方诊六微之技，阴阳隐侧之术。和帝时，为太医丞，多有效应。帝奇之，仍试令嬖臣美手腕者与女子杂处帷中，使玉各诊一手，问所疾苦。玉曰：“左阳右阴，脉有男女，状若异人。臣疑其故。”帝叹息称善。

	 

	玉仁爱不矜，虽贫贱厮养，必尽其心力，而医疗贵人，时或不愈。帝乃令贵人羸服变处，一针即差。召玉诘问其状。对曰：“医之为言意也。腠理至微，腠理，皮肤之闲也。《韩子》曰，扁鹊见晋桓侯，曰“君有病，在腠理”也。随气用巧，针石之闲，毫芒即乖。神存于心手之际，可得解而不可得言也。夫贵者处尊高以临臣，臣怀怖慑以承之。其为疗也，有四难焉：自用意而不任臣，一难也；将身不谨，二难也；骨节不强，不能使药，三难也；好逸恶劳，四难也。针有分寸，时有破漏，分寸，浅深之度。破漏，日有冲破者也。重以恐惧之心，加以裁慎之志，臣意且犹不尽，何有于病哉！此其所为不愈也。”帝善其对。年老卒官。

	 

	华佗字元化，佗音徒何反。沛国谯人也，一名敷。音孚。游学徐土，兼通数经。晓养性之术，年且百岁而犹有壮容，时人以为仙。沛相陈圭举孝廉，太尉黄琬辟，皆不就。

	 

	精于方药，处齐不过数种，齐音才计反。心识分铢，不假称量。针灸不过数处。若疾发结于内，针药所不能及者，乃令先以酒服麻沸散，既醉无所觉，因刳破腹背，抽割积聚。若在肠胃，则断截湔洗，除去疾秽，既而缝合，傅以神膏，四五日创愈，一月之闲皆平复。《佗别传》曰“人有见山阳太守广陵刘景宗，说数见华佗，见其疗病平脉之候，其验若神。琅邪刘勋为河内太守，有女年几二十，左脚膝里上有疮，痒而不痛。创发数十日愈，愈已复发，如此七八年。迎佗使视，佗曰：‘易疗之。当得稻糠色犬一头，好马二匹。’以绳系犬颈，使走马牵犬。马极辄易，计马走犬三十余里，犬不能行，复令步人拖曳，计向五十余里。乃以药饮女，女即安卧不知人。因取犬断腹近后脚之前，所断之处，向创口令去三二寸，停之须臾，有若蛇者从创中出，便以铁锥横贯蛇头，蛇在皮中摇动良久，须臾不动，牵出，长三尺所，纯是蛇，但有眼处而无童子，又逆鳞耳。以膏散著创中，七日愈。又有人苦头眩，头不得举，目不得视，积年。佗使悉解衣倒悬，令头去地一二寸，濡布拭身体，令周匝，候视诸脉，尽出五色。佗令弟子数人以铍刀决脉五色血尽，视赤血出乃下，以膏摩，被覆，汗出周匝，饮以亭历犬血散，立愈。又有妇人长病经年，世谓寒热注病者也。冬十一月中，佗令坐石槽中，旦用寒水汲灌，云当满百。始七八灌，战欲死，灌者惧，欲止，佗令满数。至将八十灌，热气乃蒸出，嚣嚣高二三尺。满百灌，佗乃然火温床，厚覆良久，汗洽出著粉，汗｛火参｝便愈。又有人病腹中半切痛，十余日中，须眉墯落。佗曰：‘是脾半腐，可刳腹养疗也。’佗便饮药令卧，破腹视，脾半腐坏。刮去恶肉，以膏傅创，饮之药，百日平复”也。

	 

	佗尝行道，见有病咽塞者，咽，喉也。因语之曰：“向来道隅有卖饼人，萍齑甚酸，《诗义疏》曰：“苹，澹水上浮萍。粗大者谓之苹，小者为萍。季春始生，可糁蒸为茹，又可苦酒淹就酒也。”《魏志》及《本草》并作“蒜齑”也。可取三升饮之，病自当去。”即如佗言，立吐一蛇，乃悬于车而候佗。时佗小儿戏于门中，逆见，自相谓曰：“客车边有物，必是逢我翁也。”及客进，顾视壁北，悬蛇以十数，乃知其奇。《魏志》曰“故甘陵相夫人有身六月，腹痛不安。佗视脉，曰：‘胎已死。’使人手摸知所在，在左则男，在右则女。云‘在左’。于是为汤下之，果下男形，即愈。县吏尹代苦四支烦，口中干，不欲闻人声，小便不利。佗曰：‘试作热食，得汗即愈，不汗后三日死。’即作热食，而不汗出。佗曰：‘藏气已绝于内，当啼泣而绝。’果如佗言。府吏倪寻、李延共止，俱头痛身热，所苦正同。佗曰：‘寻当下之，延当发汗。’或难其异。佗曰：‘寻外实，延内实，故疗之宜殊。’即各与药，明旦并起”者也。

	 

	又有一郡守笃病久，佗以为盛怒则差。乃多受其货而不加功。无何弃去，又留书骂之。太守果大怒，令人追杀佗，不及，因嗔恚，吐黑血数升而愈。

	 

	又有疾者，诣佗求疗，佗曰：“君病根深，应当剖破腹。然君寿亦不过十年，病不能相杀也。”病者不堪其苦，必欲除之，佗遂下疗，应时愈，十年竟死。

	 

	广陵太守陈登忽患匈中烦懑，面赤，不食。佗脉之，曰：“府君胃中有虫，欲成内疽，腥物所为也。”即作汤二升，再服，须臾，吐出三升许虫，头赤而动，半身犹是生鱼脍，所苦便愈。佗曰：“此病后三期当发，遇良医可救。”登至期疾动，时佗不在，遂死。

	 

	曹操闻而召佗，常在左右。操积苦头风眩，佗针，随手而差。

	 

	有李将军者，妻病，呼佗视脉。佗曰：“伤身而胎不去。”将军言闲实伤身，胎已去矣。佗曰：“案闲，胎未去也。”将军以为不然。妻稍差百余日复动，更呼佗。佗曰：“脉理如前，是两胎，先生者去，血多，故后儿不得出也。胎既已死，血脉不复归，必燥著母脊。”乃为下针，并令进汤。妇因欲产而不通。佗曰：“死胎枯燥，埶不自生。”使人探之，果得死始，人形可识，但其色已黑。佗之绝技，皆此类也。《佗别传》曰“有人病脚躄不能行，佗切脉，便使解衣，点背数十处，相去一寸或五寸，从邪不相当，言灸此各七壮，灸创愈即行也。后灸愈，灸处夹脊一寸上下，行端直均调如引绳”也。

	 

	为人性恶，难得意，且耻以医见业，又去家思归，乃就操求还取方，因托妻疾，数期不反。操累书呼之，又来郡县发遣，佗恃能厌事，犹不肯至。操大怒，使人廉之，廉，察也。知妻诈疾，乃收付狱讯，考验首服。荀彧请曰：“佗方术实工，人命所悬，宜加全宥。”操不从，竟杀之。佗临死，出一卷书与狱吏，曰：“此可以活人。”吏畏法不敢受，佗不强与，索火烧之。

	 

	初，军吏李成苦欬，昼夜不寐。佗以为肠癕，与散两钱服之，即吐二升脓血，于此渐愈。乃戒之曰：“后十八岁，疾当发动，若不得此药，不可差也。”复分散与之。后五六岁，有里人如成先病，请药甚急，成愍而与之，乃故往谯更从佗求，适值见收，意不忍言。后十八年，成病发，无药而死。

	 

	广陵吴普、彭城樊阿皆从佗学。普依准佗疗，多所全济。

	 

	佗语普曰：“人体欲得劳动，但不当使极耳。动摇则谷气得销，血脉流通，病不得生，譬犹户枢，终不朽也。是以古之仙者为导引之事，熊经鸱顾，熊经，若熊之攀枝自悬也。鸱顾，身不动而回顾也。《庄子》曰：“吐故纳新，熊经鸟申，此导引之士，养形之人也。”引挽腰体，动诸关节，以求难老。吾有一术，名五禽之戏：一曰虎，二曰鹿，三曰熊，四曰猿，五曰鸟。《佗别传》曰：“吴普从佗学，微得其方。魏明帝呼之，使为禽戏，普以年老，手足不能相及，粗以其法语诸医。普今年将九十，耳不聋，目不冥，牙齿完坚，饮食无损。”亦以除疾，兼利蹄足，以当导引。体有不快，起作一禽之戏，怡而汗出，因以著粉，身体轻便而欲食。”普施行之，年九十余，耳目聪明，齿牙完坚。

	 

	阿善针术。凡医咸言背及匈藏之闲不可妄针，针之不可过四分，而阿针背入一二寸，巨阙匈藏乃五六寸，而病皆瘳。阿从佗求方可服食益于人者，佗授以漆叶青□散：《佗别传》曰：“青?者，一名地节，一名黄芝，主理五藏，益精气，本出于迷入山者，见仙人服之，以告佗。佗以为佳，语阿，阿又秘之。近者人见阿之寿，而气力强盛，怪之，遂责所服食，因醉乱，误道之。法一施，人多服者，皆有大验。”本《字书》无“□”字，相传音女廉反，然今人无识此者，甚可恨惜。漆叶屑一斗，青□十四两，以是为率。言久服，去三虫，利五藏，轻体，使人头不白。阿从其言，寿百余岁。漆叶处所而有。青□生于丰、沛、彭城及朝歌闲。

	 

	汉世异术之士甚众，虽云不经，而亦有不可诬，故简其美者列于传末：

	 

	泠寿光、唐虞、鲁女生三人者，皆与华佗同时。寿光年可百五六十岁，行容成公御妇人法，《列仙传》曰：“容成公者，能善补导之事，取精于玄牝。其要谷神不死，守生养气者也。发白复黑，齿落复生。”御妇人之术，谓握固不泻，还精补脑也。常屈颈鷮息，鷮音居妖反。《毛诗》曰：“有集唯鷮。”毛苌注曰：“鷮，雉也。”《山海经》曰：“女几之山多白鷮。”郭璞曰：“似雉长尾，走且鸣也。”须发尽白，而色理如三四十时，死于江陵。唐虞道赤眉、张步家居里落，若与相及，死于乡里不其县。鲁女生数说显宗时事，甚明了，议者疑其时人也。董卓乱后，莫知所在。《汉武内传》曰“鲁女生，长乐人。初饵胡麻及术，绝谷八十余年，日少壮，色如桃花，日能行三百里，走及？鹿。传世见之，云三百余年。后采药嵩高山，见一女人，曰：‘我三天太上侍官也。’以《五岳真形图》与之，并告其施行。女生道成，一旦与知友故人别，云入华山。去后五十年，先相识者逢女生华山庙前，乘白鹿，从玉女三十人，并令谢其乡里亲故人”也。

	 

	徐登者，闽中人也。闽中地，今泉州也。本女子，化为丈夫。善为巫术。又赵炳，字公阿，东阳人，能为越方。东阳，今婺州也。《抱朴子》曰：“道士赵炳，以气禁人，人不能起。禁虎，虎伏地，低头闭目，便可执缚。以大钉钉柱，入尺许，以气吹之，钉即跃出射去，如弩箭之发。”《异苑》云：“赵侯以盆盛水，吹气作禁，鱼龙立见。”越方，善禁咒也。时遭兵乱，疾疫大起，二人遇于乌伤溪水之上，郦元注《水经》曰：“吴宁溪出吴宁县，经乌伤，谓之乌伤溪。”在今婺州义乌县东也。遂结言约，共以其术疗病。各相谓曰：“今既同志，且可各试所能。”登乃禁溪水。水为不流，炳复次禁枯树，树即生荑，《易》曰：“枯杨生荑。”王弼注云：“荑者，杨之秀也。”二人相视而笑，共行其道焉。

	 

	登年长，炳师事之。贵尚清俭，礼神唯以东流水为酌，削桑皮为脯。但行禁架，所疗皆除。禁架即禁术也。

	 

	后登物故，炳东入章安，县名，属会稽郡。本名回浦，光武改为章安。故城在今台州临海县东南。百姓未之知也。炳乃故升茅屋，梧鼎而爨，主人见之惊懅，梧，支也。懅，忙也。炳笑不应，既而爨孰，屋无损异。又尝临水求度，船人不和之，和犹许也。俗本作“知”者误也。炳乃张盖坐其中，长啸呼风，乱流而济。于是百姓神服，从者如归。章安令恶其惑众，收杀之。人为立祠室于永康，至今蚊蚋不能入也。炳故祠在今婺州永康县东，俗呼为赵侯祠，至今蚊蚋不入祠所。江南犹传赵侯禁法以疗疾云。

	 

	费长房者，汝南人也。曾为市掾。市中有老翁卖药，悬一壶于肆头，及市罢，辄跳入壶中。市人莫之见，唯长房于楼上睹之，异焉，因往再拜奉酒脯。翁知长房之意其神也，谓之曰：“子明日可更来。”长房旦日复诣翁，翁乃与俱入壶中。唯见玉堂严丽，旨酒甘肴盈衍其中，共饮毕而出。翁约不听与人言之。后乃就楼上候长房曰：“我神仙之人，以过见责，今事毕当去，子宁能相随乎？楼下有少酒，与卿为别。”长房使人取之，不能胜，又令十人扛之，犹不举。《说文》曰：“两人对举为扛。”音江。翁闻，笑而下楼，以一指提之而上。视器如一升许，而二人饮之终日不尽。

	 

	长房遂欲求道，而顾家人为忧。顾，念也。翁乃断一青竹，度与长房身齐，使悬之舍后。家人见之，即长房形也，以为缢死，大小惊号，遂殡葬之。长房立其傍，而莫之见也。于是遂随从入深山，践荆棘于群虎之中。留使独处，长房不恐。又卧于空室，以朽索悬万斤石于心上，众蛇竞来啮索且断，长房亦不移。翁还，抚之曰：“子可教也。”复使食粪，粪中有三虫，臭秽特甚，长房意恶之。翁曰：“子几得道，恨于此不成，如何！”

	 

	长房辞归，翁与一竹杖，曰：“骑此任所之，则自至矣。既至，可以杖投葛陂中也。”陂在今豫州新蔡县西北。又为作一符，曰：“以此主地上鬼神。”长房乘杖，须臾来归，自谓去家适经旬日，而已十余年矣。即以杖投陂，顾视则龙也。家人谓其久死，不信之。长房曰：“往日所葬，但竹杖耳。”乃发冢剖棺，杖犹存焉。遂能医疗众病，鞭笞百鬼，及驱使社公。或在它坐，独自恚怒，人问其故，曰：“吾责鬼魅之犯法者耳。”

	 

	汝南岁岁常有魅，伪作太守章服，诣府门椎鼓者，郡中患之。时魅适来，而逢长房谒府君，惶惧不得退，便前解衣冠，叩头乞活。长房呵之云：“便于中庭正汝故形！”即成老鳖，大如车轮，颈长一丈。长房复令就太守服罪，付其一札，以来葛陂君。魅叩头流涕，持札植于陂边，以颈绕之而死。

	 

	后东海君来见葛陂君，因淫其夫人，于是长房劾系之三年，而东海大旱。长房至海上，见其人请雨，乃谓之曰：“东海君有罪，吾前系于葛陂，今方出之使作雨也。”于是雨立注。

	 

	长房曾与人共行，见一书生黄巾被裘，无鞍骑马，下而叩头。长房曰：“还它马，赦汝死罪。”人问其故，长房曰：“此狸也，盗社公马耳。”又尝坐客，而使至宛市鲊，须臾还，乃饭。或一日之闲，人见其在千里之外者数处焉。

	 

	后失其符，为众鬼所杀。

	 

	蓟子训者，不知所由来也。建安中，客在济阴宛句。今曹州县。句音劬。有神异之道。尝抱邻家婴儿，故失手墯地而死，其父母惊号怨痛，不可忍闻，而子训唯谢以过误，终无它说，遂埋藏之。后月余，子训乃抱儿归焉。父母大恐，曰：“死生异路，虽思我儿，乞不用复见也。”儿识父母，轩渠笑悦，欲往就之，母不觉揽取，乃实儿也。虽大喜庆，心犹有疑，乃窃发视死儿，但见衣被，方乃信焉。于是子训流名京师，士大夫皆承风向慕之。

	 

	后乃驾驴车，与诸生俱诣许下。道过荥阳，止主人舍，而所驾之驴忽然卒僵，蛆虫流出，主遽白之。子训曰：“乃尔乎？”方安坐饭，食毕，徐出以杖扣之，驴应声奋起，行步如初，即复进道。其追逐观者常有千数。既到京师，公卿以下候之者，坐上恒数百人，皆为设酒脯，终日不匮。

	 

	后因遁去，遂不知所止。初去之日，唯见白云腾起，从旦至暮，如是数十处。时有百岁翁，自说童儿时见子训卖药于会稽市，颜色不异于今。后人复于长安东霸城见之，与一老公共摩挲铜人，郦元《水经注》曰，魏文帝黄初元年，徙长安金狄，重不可致，因留霸城南。相谓曰：“适见铸此，已近五百岁矣。”《史记》秦始皇二十六年，于咸阳铸金人十二，重各千斤，至此四百二十余年。顾视见人而去，犹驾昔所乘驴车也。见者呼之曰：“蓟先生小住。”并行应之，并犹且也，音蒲朗反。视若迟徐，而走马不及，于是而绝。

	 

	刘根者，颍川人也。隐居嵩山中。诸好事者自远而至，就根学道，太守史祈以根为妖妄，乃收执诣郡，数之曰：“汝有何术，而诬惑百姓？若果有神，可显一验事。不尔，立死矣。”根曰：“实无它异，颇能令人见鬼耳。”祈曰：“促召之，使太守目睹，尔乃为明。”根于是左顾而啸，有顷，祈之亡父祖近亲数十人，皆反缚在前，向根叩头曰：“小儿无状，分当万坐。”顾而叱祈曰：“汝为子孙，不能有益先人，而反累辱亡灵！可叩头为吾陈谢。”祈惊惧悲哀，顿首流血，请自甘罪坐。根嘿而不应，忽然俱去，不知在所。

	 

	左慈字元放，庐江人也。少有神道。尝在司空曹操坐，操从容顾众宾曰：“今日高会，珍羞略备，所少吴松江鲈鱼耳。”松江在今苏州东南，首受太湖。《神仙传》云：“松江出好鲈鱼，味异它处。”放于下坐应曰：“此可得也。”因求铜盘贮水，以竹竿饵钓于盘中，须臾引一鲈鱼出。操大拊掌笑，会者皆惊。操曰：“一鱼不周坐席，可更得乎？”放乃更饵钩沈之，须臾复引出，皆长三尺余，生鲜可爱。操使目前鲙之，周浃会者。操又谓曰：“既已得鱼，恨无蜀中生姜耳。”放曰：“亦可得也。”操恐其近即所取，因曰：“吾前遣人到蜀买锦，可过来使者，增市二端。”语顷，即得姜还，并获操使报命。后操使蜀反，验问增锦之状及时日早晚，若符契焉。

	 

	后操出近郊，士大夫从者百许人，慈乃为赍酒一升，脯一斤，手自斟酌，百官莫不醉饱。操怪之，使寻其故，行视诸炉，悉亡其酒脯矣。炉，酒肆也。操怀不喜，喜音许吏反。因坐上，收欲杀之，慈乃却入壁中，霍然不知所在。或见于市者，又捕之，而市人皆变形与慈同，莫知谁是。后人逢慈于阳城山头，因复逐之，遂入走羊群。操知不可得，乃令就羊中告之曰：“不复相杀，本试君术耳。”忽有一老羝屈前两膝，人立而言曰：“遽如许。”言何遽如许为事。即竞往赴之，而群羊数百皆变为羝，并屈前膝人立，云“遽如许”，遂莫知所取焉。魏文帝《典论》论郤俭等事曰“颍川郤俭能辟谷，饵伏苓，甘陵甘始名善行气，老有少容，庐江左慈知补导之术，并为军吏。初，俭至之所，伏苓价暴贵数倍。议郎安平李覃学其辟谷，食伏苓，饮寒水，水寒中泄利，殆至殒命。后始来，众人无不鸱视狼顾，呼吸吐纳。军祭酒弘农董芬为之过差，气闭不通，良久乃苏。左慈到，又竞受其补导之术。至寺人严峻往从问受，奄竖真无事于斯术也。人之逐声，乃至于是”也。

	 

	计子勋者，不知何郡县人。皆谓数百岁，行来于人闲。一旦忽言日中当死，主人与之葛衣，子勋服而正寝，至日中果死。

	 

	上成公者，密县人也。其初行久而不还，后归，语其家云：“我已得仙。”因辞家而去。家人见其举步稍高，良久乃没云。陈寔、韩韶同见其事。

	 

	解奴辜、张貂者，亦不知是何郡国人也。皆能隐沦，出入不由门户。奴辜能变易物形，以诳幻人。

	 

	又河南有麴圣卿，善为丹书符劾，厌杀鬼神而使命之。

	 

	又有编盲意，亦与鬼物交通。编，姓也。盲意，名。

	 

	初，章帝时有寿光侯者，寿，姓也。《风俗通》曰：“寿于姚，吴大夫。”能劾百鬼众魅，令自缚见形。其乡人有妇为魅所病，侯为劾之，得大蛇数丈，死于门外。又有神树，人止者辄死，鸟过者必坠，侯复劾之，树盛夏枯落，见大蛇长七八丈，悬死其闲。帝闻而征之。乃试问之：“吾殿下夜半后，常有数人绛衣被发，持火相随，岂能劾之乎？”侯曰：“此小怪，易销耳。”帝伪使三人为之，侯劾三人，登时仆地无气。帝大惊曰：“非魅也，朕相试耳。”解之而苏。

	 

	甘始、东郭延年、《汉武内传》曰：“延年字公游。”封君达三人者，皆方士也。率能行容成御妇人术，或饮小便，或自倒悬，爱啬精气，不极视大言。甘始、元放、延年皆为操所录，问其术而行之。曹植《辩道论》曰：“甘始者，老而有少容，自诸术士咸共归之。然始辞繁寡实，颇切怪言。余尝辟左右独与之言，问其所行。温颜以诱之，美辞以导之。始语余：‘吾本师姓韩字雅。尝与师于南海作金，前后数四，投数万斤金于海。’又言：‘诸梁时，西域胡来献香罽剑带割玉刀，时悔不取也。’又言：‘车师之西国，儿生劈背出脾，欲其食少而怒行也。’又言：‘取鲤鱼五寸一双，令其一著药投沸膏中，有药奋尾鼓鳃，游行沉浮，有若处渊，其一者已孰而可啖。’余时问言：‘宁可试不？’言：‘是药去此逾万里，当出塞，始不自行不能得也。’言不尽于此，颇难悉载，故粗举其巨怪者。始若遭秦始皇、汉武帝，则复徐市、栾大之徒也。”君达号“青牛师”。《汉武帝内传》曰：“封君达，陇西人。初服黄连五十余年，入鸟举山，服水银百余年，还乡里，如二十者。常乘青牛，故号‘青牛道士’。闻有病死者，识与不识，便以要闲竹管中药与服，或下针，应手皆愈。不以姓名语人。闻鲁女生得《五岳图》，连年请求，女生未见授。并告节度。二百余岁乃入玄丘山去。”凡此数人，皆百余岁及二百岁也。

	 

	王真、郝孟节者，皆上党人也。王真年且百岁，视之面有光泽，似未五十者。自云：“周流登五岳名山，悉能行胎息胎食之方，嗽舌下泉咽之，不绝房室。”《汉武内传》曰：“王真字叔经，上党人。习闭气而吞之，名曰‘胎息’；习嗽舌下泉而咽之，名曰‘胎食’。真行之，断谷二百余日，肉色光美，力并数人。”《抱朴子》曰：“胎息者，能不以鼻口嘘噏，如在胎之中。”嗽音朔。孟节能含枣核，不食可至五年十年。又能结气不息，身不动摇，状若死人，可至百日半年。亦有室家。为人质谨不妄言，似士君子。曹操使领诸方士焉。

	 

	北海王和平，性好道术，自以当仙。济南孙邕少事之，从至京师。会和平病殁，邕因葬之东陶。有书百余卷，药数囊，悉以送之。后弟子夏荣言其尸解，邕乃恨不取其宝书仙药焉。尸解者，言将登仙，假托为尸以解化也。

	 

	赞曰：幽贶罕征，明数难校。不探精远，曷感灵效？如或迁讹，实乖玄奥。