桓荣字春卿，沛郡龙亢人也。《续汉书》曰：“荣本齐人，迁于龙亢，至荣六叶。”《东观记》曰：“荣本齐桓公后也。桓公作伯，支庶用其谥立族命氏焉。”少学长安，习《欧阳尚书》，事博士九江朱普。朱普字公文，受业于平当，为博士，徒众尤盛。见《前书》。贫窭无资，《字林》曰：“窭，空也。”常客佣以自给，精力不倦，十五年不窥家园。至王莽篡位乃归。会朱普卒，荣奔丧九江，负土成坟，因留教授，徒众数百人。莽败，天下乱。荣抱其经书与弟子逃匿山谷，虽常饥困而讲论不辍，后复客授江淮闲。

	 

	建武十九年，年六十余，始辟大司徒府。时显宗始立为皇太子，选求明经，乃擢荣弟子豫章何汤为虎贲中郎将，以《尚书》授太子。世祖从容问汤从音七容反。本师为谁，汤对曰：“事沛国桓荣。”帝即召荣，令说《尚书》，甚善之。《谢承书》曰：“何汤字仲弓，豫章南昌人也。荣门徒常四百余人，汤为高第，以才明知名。荣年四十无子，汤乃去荣妻为更娶，生三子，荣甚重之。后拜郎中，守开阳门候。上微行夜还，汤闭门不纳，更从中东门入。明旦，召诣太官赐食，诸门候皆夺俸。建武十八年夏旱，公卿皆暴露请雨。洛阳令著车盖出门，汤将卫士钩令车收案，有诏免令官，拜汤虎贲中郎将。上尝叹曰：‘赳赳武夫，公侯干城，何汤之谓也。’汤以明经尝授太子，推荐荣，荣拜五更，封关内侯。荣常言曰：‘此皆何仲弓之力也。’”拜为议郎，赐钱十万，入使授太子。每朝会，辄令荣于公卿前敷奏经书。帝称善，曰：“得生几晚！”会《欧阳》博士缺，帝欲用荣。荣叩头让曰：“臣经术浅薄，不如同门生郎中彭闳、扬州从事皋弘。”帝曰：“俞，往，女谐。”《续汉书》曰：“闳字作明。”俞，然也。然其所举，来令往，言汝能和谐此官。《谢承书》曰：“皋弘字奉卿，吴郡人也。家代为冠族。少有英才，与桓荣相善。子徽，至司徒长史”也。因拜荣为博士，引闳、弘为议郎。

	 

	车驾幸大学，会诸博士论难于前，荣被服儒衣，温恭有蕴籍，蕴籍犹言宽博有余也。蕴音于问反。辩明经义，每以礼让相猒，不以辞长胜人，儒者莫之及，猒，服也。音一叶反。特加赏赐。又诏诸生雅吹击磬，尽日乃罢。吹管奏《雅·颂》也。后荣入会庭中，诏赐奇果，受者皆怀之，荣独举手捧之以拜。帝笑指之曰：“此真儒生也。”以是愈见敬厚，常令止宿太子宫。积五年，荣荐门下生九江胡宪侍讲，乃听得出，旦一入而已。荣尝寝病，太子朝夕遣中傅问病，赐以珍羞、帷帐、奴婢，谓曰：“如有不讳，无忧家室也。”不讳谓死也。死者人之常，故言不讳也。后病愈，复入侍讲。

	 

	二十八年，大会百官，诏问谁可傅太子者，群臣承望上意，皆言太子舅执金吾原鹿侯阴识可。言可任也。博士张佚正色曰：“今陛下立太子，为阴氏乎？为天下乎？即为阴氏，则阴侯可；为天下，则固宜用天下之贤才。”帝称善，曰：“欲置傅者，以辅太子也。今博士不难正朕，况太子乎？”即拜佚为太子太傅，而以荣为少傅，赐以辎车、乘马。荣大会诸生，陈其车马、印绶，曰：“今日所蒙，稽古之力也，可不勉哉！”荣以太子经学成毕，上疏谢曰：“臣幸得侍帷幄，执经连年，而智学浅短，无以补益万分。今皇太子以聪睿之姿，通明经义，观览古今，储君副主莫能专精博学若此者也。斯诚国家福佑，天下幸甚。臣师道已尽，皆在太子，谨使掾臣汜再拜归道。”《续汉书》曰：“三公东西曹掾四百石，余掾比二百石。”归犹谢也。太子报书曰：“庄以童蒙，学道九载，而典训不明，无所晓识。夫《五经》广大，圣言幽远，非天下之至精，岂能与于此！此上二句，《周易》之《系辞》。与音预。况以不才，敢承诲命。昔之先师谢弟子者有矣，上则通达经旨，分明章句，《前书》丁宽受学于田何，学成，何谢宽，宽东归，何谓门人曰：“《易》东矣。”是先师谢弟子。下则去家慕乡，求谢师门。《韩诗外传》曰“孔子行，见皋鱼哭。孔子曰：‘子非有丧，何哭悲也？’皋鱼曰：‘吾少而好学，周流诸侯，以没吾亲。树欲静而风不止，子欲养而亲不待。往而不可追者年也，去而不见者亲也。’孔子曰：‘弟子识之。’于是门人辞归者十有三”也。今蒙下列，不敢有辞，愿君慎疾加餐，重爱玉体。”《史记》曰：“伏闻太后玉体不安。”君子于玉比德，故以言也。

	 

	三十年，拜为太常。荣初遭仓卒，与族人桓元卿同饥饿，而荣讲诵不息。元卿嗤荣曰：“但自苦气力，何时复施用乎”荣笑不应。及为太常，元卿叹曰：“我农家子，岂意学之为利乃若是哉！”《东观汉记》曰：“荣为太常，元卿来候荣，荣诸弟子谓曰：‘平生笑尽气力，今何如？’元卿曰：‘我安能知此哉！’”

	 

	显宗即位，尊以师礼，甚见亲重，拜二子为郎。荣年逾八十，自以衰老，数上书乞身，辄加赏赐。乘舆尝幸太常府，令荣坐东面，设几杖，会百官骠骑将军东平王苍以下及荣门生数百人，天子亲自执业，每言辄曰“大师在是”。⑴既罢，悉以太官供具赐太常家。其恩礼若此《东观记》曰“时执经生避位发难，上谦曰‘大师在是’也。”

	 

	永平二年，三雍初成，拜荣为五更。三雍，宫也，谓明堂、灵台、辟雍。《前书音义》曰：“皆叶天人雍和之气为之，故谓三雍。”五更，解见《明纪》。每大射养老礼毕，帝辄引荣及弟子升堂，执经自为下说。下说谓下语而讲说之也。乃封荣为关内侯，食邑五千户。《东观记》曰：“荣以《尚书》授朕十有余年。《诗》云：‘日就月将，示我显德行。’乃封之。”

	 

	荣每疾病，帝辄遣使者存问，太官、太医相望于道。及笃，上疏谢恩，让还爵土。帝幸其家问起居，入街下车，拥经而前，抚荣垂涕，赐以床茵、帷帐、刀剑、衣被，良久乃去。自是诸侯将军大夫问疾者，不敢复乘车到门，皆拜床下。荣卒，帝亲自变服，临丧送葬，赐冢茔于首山之阳。首阳山在今偃师县西北也。除兄子二人补四百石，都讲生八人补二百石，其余门徒多至公卿。《华峤书》曰：“荣弟子丁鸿学最高。”子郁嗣。《华峤书》曰：“荣长子雍早卒，少子郁嗣。”

	 

	论曰：张佚讦切阴侯，以取高位，危言犯众，义动明后，知其直有余也。若夫一言纳赏，志士为之怀耻；秦兵围赵，时鲁仲连在赵，因说令退兵。平原君赵胜乃以千金为仲连寿，连笑曰：“所贵于天下之士者，能排患解纷而无取也。即有取者，是商贾之事也，而连不忍为也。”遂去，终身不复见。见《史记》也。受爵不让，风人所以兴歌。《诗·小雅·角弓篇》曰：“受爵不让，至于己斯亡。”风人犹诗人也。而佚廷议戚援，自居全德，佚谏云“当用天下之贤才”，而乃自当其任，故曰“自居全德”。全德言无玷缺也。《庄子》曰“是谓全德”也。意者以廉不足乎？昔乐羊食子，有功见疑；西巴放麑，以罪作傅。并解见《吴汉传》。盖推仁审伪，本乎其情。君人者能以此察，则真邪几于辨矣。几，近也，音钜依反。

	 

	郁字仲恩，少以父任为郎。敦厚笃学，传父业，以《尚书》教授，门徒常数百人。荣卒，郁当袭爵，上书让于兄子泛，显宗不许，不得已受封，悉以租入与之。帝以郁先师子，有礼让，甚见亲厚，常居中论经书，问以政事，稍迁侍中。《东观记》曰“永平十四年为议郎，迁侍中”也。帝自制《五家要说章句》，令郁校定于宣明殿，《华峤书》曰“帝自制《五行章句》”，此言“五家”，即谓五行之家也。宣明殿在德阳殿后。《东观记》曰：“上谓郁曰：‘卿经及先师，致复文雅。’其冬，上亲于辟雍，自讲所制《五行章句》已复令郁说一篇。上谓郁曰：‘我为孔子，卿为子夏，起予者商也。’又问郁曰：‘子几人能传学？’郁曰：‘臣子皆未能传学，孤兄子一人学方起。’上曰：‘努力教之，有起者即白之。’”以侍中监虎贲中郎将。

	 

	永平十五年，入授皇太子经，迁越骑校尉，诏来太子、诸王各奉贺致礼。郁数进忠言，多见纳录。《东观记》曰：“皇太子赐郁鞍马、刀剑，郁乃上疏皇太子曰：‘伏见太子体性自然，包含今古，谦谦允恭，天下共见。郁父子受恩，无以明益，夙夜惭惧，诚思自竭。愚以为太子上当合圣心，下当卓绝于众，宜思远虑，以光朝廷。’”肃宗即位，郁以母忧乞身，诏听以侍中行服。华《峤书》曰“郁上书乞身，天子忧之，有诏公卿议。议者皆以郁身为名儒，学者之宗，可许之，于是诏郁以侍中行服”也。建初二年，迁屯骑校尉。

	 

	和帝即位，富于春秋，侍中窦宪自以外戚之重，欲令少主颇涉经学，上疏皇太后曰：“《礼记》云：‘天下之命，悬于天子；天子之善，成乎所习。习与智长，则切而不勤；化与心成，则中道若性。昔成王幼小，越在繦保，周公在前，史佚在后，太公在左，召公在右。中立听朝，四圣维之。是以虑无遗计，举无过事。’自《礼记》以下，至此以上，皆《大戴礼》之文也。切而不勤，谓习与智长，则常自切厉而不须勤来，若性犹自然也。繦络也；保，小儿被也。“保”当作“褓”，古字通也。史佚，成王时史官，名佚，贤者也。维，持也。遗，失也。孝昭皇帝八岁即位，大臣辅政，亦选名儒韦贤、蔡义、夏侯胜等入授于前，平成圣德。韦贤字长孺，鲁国邹人，治《鲁诗》。蔡义，河内温人也，为《韩诗》，给事中也。夏侯胜，鲁人也，字长公，治《欧阳尚书》。并见《前书》。近建初元年，张酺、魏应、召训亦讲禁中。酺等并自有传。臣伏惟皇帝陛下，躬天然之姿，宜渐教学，而独对左右小臣，未闻典义。昔五更桓荣，亲为帝师，子郁，结发敦尚，继传父业，故再以校尉入授先帝，父子给事禁省，更历四世，今白首好礼，经行笃备。又宗正刘方，宗室之表，善为《诗经》，先帝所褒。宜令郁、方并入教授，以崇本朝，光示大化。”由是迁长乐少府，复入侍讲。顷之，转为侍中奉车都尉。永元四年，代丁鸿为太常。明年，病卒。

	 

	郁经授二帝，恩宠甚笃，赏赐前后数百千万，显于当世。门人杨震、朱宠，皆至三公。《邓骘传》曰：“朱宠字仲威，京兆人也。笃行好学，从桓荣受《尚书》，位至太尉。”

	 

	初，荣受朱普学章句四十万言，浮辞繁长，多过其实。长音直亮反。及荣入授显宗，减为二十三万言。郁复删省定成十二万言。由是有《桓君大小·太常章句》。

	 

	子普嗣，传爵至曾孙。郁中子焉，能世传其家学。《华峤书》曰：“郁六子，普、延、焉、俊、酆、良。普嗣侯，传国至曾孙，绝。酆、良子孙皆博学有才能。”孙鸾、曾孙彬，并知名。

	 

	焉字叔元，少以父任为郎。明经笃行，有名称。永初元年，入授安帝，三迁为侍中步兵校尉。永宁中，顺帝立为皇太子，以焉为太子少傅，月余，迁太傅，以母忧自乞，听以大夫行丧。逾年，诏使者赐牛酒，夺服，即拜光禄大夫，迁太常。时废皇太子为济阴王，焉与太仆来历、廷尉张晧谏，不能得，事已具《来历传》。

	 

	顺帝即位，拜太傅，与太尉朱宠并录尚书事。焉复入授经禁中，因宴见，建言宜引三公、尚书入省事，省犹视也。帝从之。以焉前廷议守正，封阳平侯，固让不受。视事三年，坐辟召禁锢者为吏免。复拜光禄大夫。阳嘉二年，代来历为大鸿胪，数日，迁为太常。永和五年，代王龚为太尉。汉安元年，以日食免。明年，卒于家。

	 

	弟子传业者数百人，黄琼、杨赐最为显贵。焉孙典。《华峤书》曰：“焉长子衡，早卒。中子顺，顺子典。”

	 

	典字公雅，复传其家业，《华峤书》曰“典十二丧父母，事叔母如事亲。立廉操，不取于人，门生故吏问遗，一无所受”也。以《尚书》教授颍川，门徒数百人。举孝廉为郎。居无几，会国相王吉以罪被诛，沛相。故人亲戚莫敢至者。典独弃官收敛归葬，服丧三年，负土成坟，为立祠堂，尽礼而去。

	 

	辟司徒袁隗府，举高第，拜侍御史。是时宦官秉权，典执政无所回避。常乘骢马，京师畏惮，为之语曰：“行行且止，避骢马御史。”及黄巾贼起荥阳，典奉使督军。贼破，还，以啎宦官赏不行。在御史七年不调，《华峤书》作“十年”。后出为郎。

	 

	灵帝崩，大将军何进秉政，典与同谋议，三迁羽林中郎将。《华峤书》曰“迁平津都尉、钩盾令、羽林中郎将”也。献帝即位，三公奏典前与何进谋诛阉官，功虽不遂，忠义炳著。诏拜家一人为郎，赐钱二十万。

	 

	从西入关，拜御史中丞，赐爵关内侯。车驾都许，迁光禄勋。建安六年，卒官。

	 

	鸾字始春，焉弟子也。《东观记》曰“鸾父良，龙舒侯相”也。少立操行，褞袍糟食，不求盈余。《东观记》曰“鸾贞亮之性，著乎幼冲。学览《六经》，莫不贯综。推财孤寡，分贿友朋。泰于待贤，狭于养己。常著大布褞袍，粝食醋餐”也。以世浊，州郡多非其人，耻不肯仕。

	 

	年四十余，时太守向苗有名迹，乃举鸾孝廉，迁为胶东令。始到官而苗卒，鸾即去职奔丧，终三年然后归，淮汝之闲高其义。后为巳吾、汲二县令，《东观记》曰：“除陈留巳吾长，旬月闲迁河内汲令。”甚有名迹。诸公并荐，复征拜议郎。上陈五事：举贤才，审授用，黜佞幸，省苑囿，息役赋。书奏御，啎内竖，故不省。以病免。中平元年，年七十七，卒于家。子晔。

	 

	晔字文林，一名严，《东观记》“严”作“礹”。尤修志介。姑为司空杨赐夫人。初鸾卒，姑归宁赴哀，将至，止于传舍，整饰从者而后入，晔心非之。及姑劳问，终无所言，号哭而已。赐遣吏奉祠，因县发取祠具，晔拒不受。后每至京师，未尝舍宿杨氏。其贞忮若此。忮，坚也。宾客从者，皆祗其志行，一餐不受于人。仕为郡功曹。后举孝廉、有道、方正、茂才，三公并辟，皆不应。

	 

	初平中，天下乱，避地会稽，遂浮海客交址，《东观记》曰“礹到吴郡，扬州刺史刘繇振给谷食衣服所乏者，悉不受。后东适会稽，住止山阴县故鲁相钟离意舍，太守王朗饷给粮食、布帛、牛羊，一无所留。临去之际，屋中尺寸之物，悉疏付主人，纤微不漏。移居扬州从事屈豫室中，中庭橘树一株，遇实孰，乃以竹藩树四面，风吹落两实，以绳系著树枝。每当危亡之急，其志弥固，宾客从者皆肃其行”也。越人化其节，至闾里不争讼。为凶人所诬，遂死于合浦狱。

	 

	彬字彦林，焉之兄孙也。

	 

	父麟，字元凤，早有才惠。《华峤书》曰“酆生麟”也。桓帝初，为议郎，入侍讲禁中，以直道啎左右，出为许令，许，县名，今许州许昌县也。病免。会母终，麟不胜丧，未祥而卒，年四十一。所著碑、诔、赞、说、书凡二十一篇。案挚虞《文章志》，麟文见在者十八篇，有碑九首，诔七首，《七说》一首，《沛相郭府君书》一首。

	 

	彬少与蔡邕齐名。初举孝廉，拜尚书郎。时中常侍曹节女婿冯方亦为郎，彬厉志操，与左丞刘歆、右丞杜希同好交善，未尝与方共酒食之会，方深怨之，遂章言彬等为酒党。事下尚书令刘猛，猛雅善彬等，不举正其事，节大怒，劾奏猛，以为阿党，请收下诏狱，在朝者为之寒心，猛意气自若，旬日得出，免官禁锢。彬遂以废。光和元年，卒于家，年四十六。诸儒莫不伤之。

	 

	所著《七说》及书凡三篇，蔡邕等共论序其志，佥以为彬有过人者四：夙智早成，岐嶷也；夙，早也。岐，行貌也。嶷然有所识也。《诗》曰“克岐克嶷”也。学优文丽，至通也；仕不苟禄，绝高也；辞隆从窊，洁操也。窊，下也，音乌瓜反。乃共树碑而颂焉。

	 

	刘猛，琅邪人。桓帝时为宗正，直道不容，自免归家。灵帝即位，太傅陈蕃、大将军窦武辅政，复征用之。

	 

	论曰：伏氏自东西京相袭为名儒，以取爵位。谓伏生已后至伏湛也。中兴而桓氏尤盛，自荣至典，世宗其道，父子兄弟代作帝师，受其业者皆至卿相，显乎当世。孔子曰：“古之学者为己，今之学者为人。”《论语》文也。为人者，凭誉以显物；为己者，因心以会道。桓荣之累世见宗，岂其为己乎！

	 

	丁鸿字孝公，颍川定陵人也。

	 

	父綝，字幼春，王莽末守颍阳尉。世祖略地颍阳，颍阳城守不下，綝说其宰，遂与俱降，世祖大喜，厚加赏劳，以綝为偏将军，因从征伐。綝将兵先度河，移檄郡国，攻营略地，下河南、陈留、颍川二十一县。

	 

	建武元年，拜河南太守。及封功臣，帝令各言所乐，诸将皆占丰邑美县，唯綝愿封本乡。或谓綝曰：“人皆欲县，子独求乡，何也？”綝曰：“昔孙叔敖来其子，受封必求硗埆之地，孙叔敖，楚相也。硗埆，瘠薄之地。叔敖将死，戒其子曰：“王封汝，必无居利地也。楚、越之闲，有寝丘者，甚恶，可长有以食也。”见《吕氏春秋》也。今綝能薄功微，得乡亭厚矣。”帝从之，封定陵新安乡侯，食邑五千户，后徙封陵阳侯。

	 

	鸿年十三，从桓荣受《欧阳尚书》。三年而明章句，善论难，为都讲，遂笃志精锐，布衣荷担，不远千里。

	 

	初，綝从世祖征伐，鸿独与弟盛居，怜盛幼小而共寒苦。及綝卒，鸿当袭封，上书让国于盛，不报。既葬，乃挂缞绖于冢庐而逃去，留书与盛曰：“鸿贪经书，不顾恩义，弱而随师，弱，少也。生不供养，死不饭唅，皇天先祖，并不祐助，身被大病，不任茅土。任，堪也。前上疾状，愿辞爵仲公，仲公，盛之字也。章寝不报，迫且当袭封。谨自放弃，逐求良医。如遂不瘳，永归沟壑。”鸿初与九江人鲍骏同事桓荣，甚相友善，及鸿亡封，与骏遇于东海，阳狂不识骏。骏乃止而让之曰：“昔伯夷、吴札乱世权行，故得申其志耳。伯夷，孤竹君之子，让其弟叔齐，饿死于首阳之山。吴札，吴王寿梦之季子也，诸兄欲让其国，季子乃舍其室而耕。皆是权时所行，非常之道也。伯夷当纣时，吴札当周之末，故言乱世。《春秋》之义，不以家事废王事。春秋卫灵公卒，孙辄立，父蒯聩与辄争国。《公羊传》曰：“辄者曷为？蒯聩之子。然则曷为不立蒯聩而立辄？蒯聩无道，灵公逐之而立辄。然则辄之义可以立乎？曰可。不以父命辞于王命，不以家事辞于王事。”故骏引以为言也。今子以兄弟私恩而绝父不灭之基，可谓智乎?”鸿感悟，垂涕叹息，乃还就国，开门教授。鲍骏亦上书言鸿经学至行，显宗甚贤之。《续汉书》载骏书曰：“臣闻武王克殷，封比干之墓，表商容之闾，二人无功，下车先封之，表善显仁，为国之砥砺也。伏见丁鸿经明行修，志节清妙。”由是上贤之也。

	 

	永平十年诏征，鸿至即召见，说文《侯之命篇》，周平王东迁洛邑，晋文侯仇有辅佐之功，平王赐以车马、弓矢而策命之，因以名篇，事见《尚书》也。赐御衣及绶，禀食公车，禀，给也。公车，署名，公车所在，因以名。诸待诏者，皆居以待命，故令给食焉。与博士同礼。顷之，拜侍中。十三年，兼射声校尉。建初四年，徙封鲁阳乡侯。《东观记》曰：“鲁阳乡在寻阳县”也。

	 

	肃宗诏鸿与广平王羡及诸儒楼望、成封、桓郁、贾逵等，论定《五经》同异于北宫白虎观，广平王羡，明帝子也。《东观记》曰“与太常楼望、少府成封、屯骑校尉桓郁、卫士令贾逵等集议”也。白虎，门名。于门立观，因之以名焉。使五官中郎将魏应主承制问难，侍中淳于恭奏上，帝亲称制临决。鸿以才高，论难最明，诸儒称之，帝数嗟美焉。时人叹曰：“殿中无双丁孝公。”《东观记》曰：“上叹嗟其才，号之曰‘殿中无双丁孝公’，赐钱二十万。”《续汉书》亦同。而此书独作“时人叹”也。数受赏赐，擢徙校书，遂代成封为少府。门下由是益盛，远方至者数千人。彭城刘恺、北海巴茂、九江朱伥皆至公卿。元和三年，徙封马亭乡侯。《东观记》曰：“元和二年，车驾东巡狩，鸿以少府从。上奏曰：‘臣闻古之帝王，统治天下，五载巡狩，至于岱宗，柴祭于天，望秩山川，协时月正日，同斗斛权衡，使人不争。陛下尊履蒸蒸，奉承弘业，祀五帝于明堂，配以光武，二祖四宗，咸有告祀。瞻望太山，嘉泽降澍，柴祭之日，白气上升，与燎烟合，黄鹄群翔，所谓神人以和，答响之休符也。’上善焉。”又曰“以庐江郡为六安国”，所以徙封为马亭侯。

	 

	和帝即位，迁太常。永元四年，代袁安为司徒。是时窦太后临政，宪兄弟各擅威权。鸿因日食，上封事曰：

	 

	臣闻日者阳精，守实不亏，君之象也；月者阴精，盈毁有常，臣之表也。故日食者，臣乘君，阴陵阳；月满不亏，下骄盈也。昔周室衰季，皇甫之属专权于外，党类强盛，侵夺主埶，则日月薄食，周室衰谓幽王时也。皇甫即幽王后之党也。《诗·小雅》曰：“皇甫卿士，番惟司徒，家伯维宰，仲允膳夫。”其类非一，故言之属也。故《诗》曰：“十月之交，朔月辛卯，日有食之，亦孔之丑。”《十月之交》，《诗·小雅》篇名也。孔，甚也。丑，恶也。周之十月，夏之八月也。八月朔，日月交而日食，阴侵阳，臣侵君之象也。日辰之义，日为君，辰为臣。辛，金也。卯，木也。又以卯侵金，故甚恶也。《春秋》日食三十六，弑君三十二。变不空生，各以类应。夫威柄不以放下，利器不可假人。刘向上书云：“弑君三十六。”今据《春秋》与刘向同，而《东观》及《续汉》范氏诸本皆云“三十二”，盖误也。威柄谓《周礼》之八柄，即爵、禄、生、置、予、夺、废、诛也。利器谓国之权埶。假，借也。《左传》曰“唯器与名，不可以假人”也。览观往古，近察汉兴，倾危之祸，靡不由之。是以三桓专鲁，田氏擅齐，六卿分晋；诸吕握权，统嗣几移；哀、平之末，庙不血食。三桓谓季孙氏、叔孙氏、仲孙氏。三家皆出自鲁桓公，故言三桓。并专权鲁国。至鲁昭公，遂为季氏所逐，平子乃摄行君事。田氏，陈敬仲之后，因自陈奔齐，改为田氏，遂执齐政，至田和乃篡齐。六卿谓晋之智氏、中行氏、范氏、韩氏、赵氏、魏氏，并专晋政，韩、赵、魏卒三分晋国也。诸吕谓吕产、吕禄也。产领南军，禄领北军，谋危刘氏，故曰“统嗣几移”。故虽有周公之亲，而无其德，不得行其埶也。言亲贤兼重，方可执政。《孟子》曰：“有伊尹之心则可，无伊尹之心则篡也。”

	 

	今大将军虽欲来身自约，不敢僭差，然而天下远近皆惶怖承旨，刺史二千石初除谒辞，求通待报，虽奉符玺，受台来，不敢便去，久者至数十日。背王室，向私门，此乃上威损，下权盛也。人道悖于下，效验见于天，虽有隐谋，神照其情，垂象见戒，以告人君。闲者月满先节，过望不亏，《易》曰“天垂象，见吉凶”，故言见戒也。月满先节谓未及望而满也。《东观记》亦作“先节”，俗本作“失节”，字之误也。此臣骄溢背君，专功独行也。陛下未深觉悟，故天重见戒，诚宜畏惧，以防其祸。《诗》云：“敬天之怒，不敢戏豫。”《诗·大雅》也。雷电震耀，天怒也。戏豫犹逸豫也。不敢自逸，所以敬天也。若来政责躬，杜渐防萌，则凶妖销灭，害除福凑矣。

	 

	夫坏崖破岩之水，源自涓涓；《干云》蔽日之木，起于？青。禁微则易，救末者难，人莫不忽于微细，以致其大。恩不忍诲，义不忍割，去事之后，未然之明镜也。臣愚以为左官外附之臣，《前书》：“左官附益阿党之法设。”左官者，人道尚右，舍天子而事诸侯为左官。外附谓背正法而附私家。依托权门，倾覆谄谀，以求容媚者，宜行一切之诛。闲者大将军再出，威振州郡，莫不赋敛吏人，遣使贡献。大将军虽云不受，而物不还主，部署之吏无所畏惮，纵行非法，不伏罪辜，故海内贪猾，竞为奸吏，小民吁嗟，怨气满腹。臣闻天不可以不刚，不刚则三光不明；三光，日、月、星也。天道尚刚。《周易》曰：“干，健也。”《左传》曰：“天为刚德。”王不可以不强，不强则宰牧从横。宜因大变，改政匡失，以塞天意。

	 

	书奏十余日，帝以鸿行太尉兼卫尉，屯南、北宫。于是收窦宪大将军印绶，宪及诸弟皆自杀。

	 

	时大郡口五六十万举孝廉二人，小郡口二十万并有蛮夷者亦举二人，帝以为不均，下公卿会议。鸿与司空刘方上言：“凡口率之科，宜有阶品，蛮夷错杂，不得为数。自今郡国率二十万口岁举孝廉一人，四十万二人，六十万三人，八十万四人，百万五人，百二十万六人。不满二十万二岁一人，不满十万三岁一人。”帝从之。

	 

	六年，鸿薨，赐赠有加常礼。子湛嗣。湛卒，子浮嗣。浮卒，子夏嗣。《东观记》及《续汉书》“夏”字作“夔”也。

	 

	论曰：孔子曰“太伯三以天下让，民无得而称焉”。此上《论语》载孔子之言也。郑玄注云：“太伯，周太王之长子，次子仲雍，次子季历。太王见季历贤，又生文王有圣人表，故欲立之，而未有命。太王疾，太伯因适吴、越采药，太王殁而不返，季历为丧主，一让也。季历赴之，不来奔丧，二让也。免丧之后，遂断发文身，三让也。三让之美皆蔽隐不著，故人无得而称焉。”孟子曰“闻伯夷之风者，贪夫廉，懦夫有立志”。若乃太伯以天下而违周，伯夷率洁情以去国，并未始有其让也。违，去也。未始犹未尝也。言太伯、伯夷率性清洁，超然去国，未尝故有求让之名。故太伯称至德，伯夷称贤人。后世闻其让而慕其风，徇其名而昧其致，所以激诡行生而取与妄矣。徇，营也。言二子非故立让风以求声誉，故至德称于前古。后代之人直欲营慕其名，而昧其深致，所以激射诡谲之行生，而取与之闲多诈妄矣。至夫邓彪、刘恺，让其弟以取义，使弟受非服而己厚其名，于义不亦薄乎！彪让国异母弟荆及凤，恺以国让弟宪，帝皆许焉。弟不当袭爵，故言非服，而彪、恺皆独受美名，而陷弟于不义也。君子立言，非苟显其理，将以启天下之方悟者；立行，非独善其身，将以训天下之方动者。言行之所开塞，可无慎哉！原丁鸿之心，主于忠爱乎？何其终悟而从义也！异夫数子类乎徇名者焉。

	 

	赞曰：五更待问，应若鸣钟。《礼记》曰：“夙夜强学以待问。”又曰“善待问者如撞钟，扣之以小者则小鸣，扣之以大者则大鸣，待其舂容而后尽其声，不善答问者反此”也。庭列辎驾，堂修礼容。穆穆帝则，拥经以从。从，就也。丁鸿翼翼，让而不饰。高论白虎，深言日食。《春秋经》书“日有食之”。杜注云：“日食者，月掩日。圣人不言月掩日，而以自食为文，阙于所不见也。”