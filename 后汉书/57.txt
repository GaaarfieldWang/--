宣秉字巨公，冯翊云阳人也。少修高节，显名三辅。哀、平际，见王氏据权专政，侵削宗室，有逆乱萌，遂隐遁深山，州郡连召，常称疾不仕。王莽为宰衡，辟命不应。周公为太宰，伊尹为阿衡，莽欲兼之，故以为号。及莽篡位，又遣使者征之，秉固称疾病。更始即位，征为侍中。建武元年，拜御史中丞。《前书》曰，御史中丞，秦官，秩千石，在殿中兰台，掌图籍秘书，外督部刺史，内领侍御史，纠察百寮。光武特诏御史中丞与司隶校尉、尚书令《续汉志》曰“尚书令一人，千石，秦官。武帝用宦者，成帝用士人”也。会同并专席而坐，故京师号曰“三独坐”。明年，迁司隶校尉。务举大纲，简略苛细，百僚敬之。《说文》曰：“苛，细草也。”以喻烦杂也。

	 

	秉性节约，常服布被，蔬食瓦器。帝尝幸其府舍，见而叹曰：“楚国二龚，不如云阳宣巨公。”二龚谓龚胜字君宾，龚舍字君倩，二人皆以清苦立节著名，事见《前书》。即赐布帛帐帷什物。《周礼》：“幕人，掌帷帟幄幕。”郑玄曰：“在旁曰帷。”《尔雅》曰：“帱谓之帐。”军法，五人为伍，二伍为什，则共其器物，故通谓生生之具为什物。四年，拜大司徒司直。司直，武帝元狩五年置，比二千石，掌佐丞相举不法。哀帝元寿二年，改丞相为大司徒，中兴因而不改，犹置司直。至建武十一年省司直，置长史一人，署诸曹事。至二十七年，司徒又去“大”字。见《前书》及《续汉书》。所得禄奉，辄以收养亲族。其孤弱者，分与田地，自无担石之储。《前书音义》曰：“齐人名小罂为担，今江淮人谓一石为一担。”担音丁滥反。六年，卒于官，帝敏惜之，除子彪为郎。《东观记》曰，彪官至玄菟太守。

	 

	张湛字子孝，扶风平陵人也。矜严好礼，动止有则，居处幽室，必自修整，虽遇妻子，若严君焉。《周易·家人卦》曰：“家人有严君焉，父母之谓也。”及在乡党，详言正色，详，审也。三辅以为仪表。仪，法也。表，正也。《书》曰：“仪表万邦。”人或谓湛伪诈，湛闻而笑曰：“我诚诈也。人皆诈恶，我独诈善，不亦可乎?”

	 

	成哀闲，为二千石。王莽时，历太守、都尉。

	 

	建武初，为左冯翊。在郡修典礼，设条教，政化大行。后告归平陵，望寺门而步。告，请也。告归谓请假归。寺门即平陵县门也。《风俗通》曰：“寺者，嗣也。理事之吏，嗣续于其中也。”主簿进曰：“明府位尊德重，不宜自轻。”郡守所居曰府。明府者，尊高之称。《前书》韩延寿为东郡太守，门卒谓之明府，亦其义也。湛曰：“《礼》，下公门，轼辂马。辂，大也。君所居曰路寝，车曰辂车，马曰辂马。轼，车前横木也。乘车必正立，有所敬则抚轼，谓小俯也。《礼记》曰：“大夫士下公门，式辂马。”郑玄云：“所以广敬。”孔子于乡党，恂恂如也。《论语》之文也。郑玄云“恂恂，恭顺貌”也。父母之国，所宜尽礼，何谓轻哉?”《史记》孔子谓门弟子曰：“鲁，坟墓所处，父母之国也。”《诗》曰“惟桑与梓，必恭敬止”也。

	 

	五年，拜光禄勋。《前书》光禄勋本名郎中令，秦官，武帝改焉，秩中二千石，掌大夫、郎中从官。光武临朝，或有惰容，湛辄陈谏其失。常乘白马，帝每见湛，辄言“白马生且复谏矣”。

	 

	七年，以病乞身，拜光禄大夫，代王丹为太子太傅。及郭后废，建武十七年废。因称疾不朝，拜太中大夫，居中东门候舍，《汉官仪》曰：“洛阳十二门，东面三门，最北门名上东门，次南曰中东门。每门校尉一人，秩二千石；司马一人，秩千石；候一人，秩六百石。”候舍，盖候之所居。故时人号曰中东门君。帝数存问赏赐。后大司徒戴涉被诛，涉字叔平，冀州清河人也，坐所举人盗金下狱。帝强起湛以代之。湛至朝堂，遗失溲便，溲，小便也。溲音所流反。因自陈疾笃，不能复任朝事，遂罢之。后数年，卒于家。

	 

	王丹字仲回，京兆下邽人也。哀、平时，仕州郡。王莽时，连征不至。家累千金，隐居养志，好施周急。周急谓周济困急也。孔子曰：“君子周急不继富。”每岁农时，辄载酒肴于田闲，候勤者而劳之。《东观记》曰：“载酒肴，便于田头大树下饮食劝勉之，因留其余酒肴而去。”其墯孏者，耻不致丹，皆兼功自厉。孏与孏同，音力懒反。邑聚相率，以致殷富。其轻黠游荡废业为患者，辄晓其父兄，使黜责之。没者则赙给，亲自将护。其有遭丧忧者，辄待丹为办，乡邻以为常。行之十余年，其化大洽，风俗以笃。

	 

	丹资性方洁，疾恶强豪。时河南太守同郡陈遵，关西之大侠也。遵字孟公，杜陵人也。见《前书》。其友人丧亲，遵为护丧事，赙助甚丰。丹乃怀缣一匹，陈之于主人前，曰：“如丹此缣，出自机杼。”遵闻而有惭色。自以知名，欲结交于丹，丹拒而不许。《东观记》曰：“更始时，遵为大司马护军，出使匈奴，过辞于丹。丹曰：‘俱遭反覆，唯我二人为天所遗。今子当之绝域，无以相赠，赠子以不拜。’遂揖而别，遵甚悦之。”

	 

	会前将军邓禹西征关中，军粮乏，丹率宗族上麦千斛。禹表丹领左冯翊，称疾不视事，免归。后征为太子少傅。

	 

	时大司徒侯霸欲与交友，及丹被征，遣子昱候于道。昱迎拜车下，丹下答之。昱曰：“家公欲与君结交，何为见拜？”丹曰：“君房有是言，丹未之许也。”

	 

	丹子有同门生丧亲，家在中山，白丹欲往奔慰。结侣将行，丹怒而挞之，《东观记》曰：“丹怒挞之五十。”令寄缣以祠焉。《东观记》曰：“寄帛二匹以祠焉。”或问其故。丹曰：“交道之难，未易言也。世称管、鲍，次则王、贡。《史记》曰：“管夷吾，颍上人。尝与鲍叔牙游，叔牙知其贤。管仲贫困，尝欺鲍叔牙，鲍叔牙终善遇之。管仲曰：‘生我者父母，知我者鲍叔。’”《前书》，王吉字子阳，贡禹字少翁，并琅邪人也。二人相善，时人为之语：“王阳在位，贡禹弹冠。”言其趣舍同也。张、陈凶其终，萧、朱隙其末，张耳、陈余初为刎颈交，后构隙。耳后为汉将兵，杀陈余于泜水之上。萧育字次君，朱博字子元，二人为友，著闻当代，后有隙不终，故时以交为难。并见《前书》。故知全之者鲜矣。”时人服其言。

	 

	客初有荐士于丹者，因选举之，而后所举者陷罪，丹坐以免。客惭惧自绝，而丹终无所言。寻复征为太子太傅，乃呼客谓曰：“子之自绝，何量丹之薄也？”不为设食以罚之，相待如旧。其后逊位，卒于家。

	 

	王良字仲子，东海兰陵人也。少好学，习《小夏侯尚书》。夏侯建，大夏侯胜之从兄子也。建受《尚书》于胜，号小夏侯。见《前书》。王莽时，寝病不仕，教授诸生千余人。

	 

	建武二年，大司马吴汉辟，不应。三年，征拜谏议大夫，数有忠言，以礼进止，朝廷敬之。迁沛郡太守。至蕲县，称病不之府，官属皆随就之，良遂上疾笃，乞骸骨，征拜太中大夫。

	 

	六年，代宣秉为大司徒司直。在位恭俭，妻子不入官舍，布被瓦器。时司徒史鲍恢以事到东海，过候其家，而良妻布裙曳柴，从田中归。《东观记》曰：“徒跣曳柴。”恢告曰：“我司徒史也，故来受书，欲见夫人。”妻曰：“妾是也。苦掾，无书。”掾，即谓鲍恢，司徒之掾史也。言劳苦相过，更无书信。恢乃下拜，叹息而还，闻者莫不嘉之。

	 

	后以病归。一岁复征，至荥阳，疾笃不任进道，乃过其友人。友人不肯见，曰：“不有忠言奇谋而取大位，何其往来屑屑不惮烦也？”杨雄《方言》曰：“屑屑，不安也。秦、晋曰屑屑。”郭景纯曰：“往来貌。”遂拒之。良惭，自后连征，辄称病。诏以玄纁聘之，遂不应。后光武幸兰陵，遣使者问良所苦疾，不能言对。诏复其子孙邑中徭役，卒于家。

	 

	论曰：夫利仁者或借仁以从利，体义者不期体以合义。此言履行仁义，其事虽同，原其本心，真伪各异。利仁者谓心非好仁，但以行仁则于己有利，故假借仁道以求利耳。若天性自然，体合仁义者，举措云为，不期于体，而冥然自合。《礼记》曰：“仁者安仁，智者利仁，畏罪者强仁。”与人同功，其仁未可知；与人同过，其仁则可知。季文子妾不衣帛，鲁人以为美谈。文子，鲁卿季孙行父之谥也。无衣帛之妾，无食粟之马，君子是以知季文子忠于公室。相三君矣而无私积，可不谓忠乎？事见《左传》。公孙弘身服布被，汲黯讥其多诈。公孙弘，淄川人也。武帝时为丞相。汲黯曰：“弘以三公而身服布被，诈也。”事见《前书》。事实未殊而誉毁别议。何也？将体之与利之异乎？宣秉、王良处位优重，而秉甘疏薄，良妻荷薪，可谓行过乎俭。然当世咨其清，人君高其节，岂非临之以诚哉！语曰：‘同言而信，则信在言前；同令而行，则诚在令外。’不其然乎！真伪之迹既殊，人之信否亦异。同言而信，谓体仁与利仁，二人同出言，而人信服其真者，不信其伪者，则知信不由言，故言信在言前也。同令而行，意亦同也。此皆《子思子·累德篇》之言，故称“语曰”。张湛不屑矜伪之诮，斯不伪矣。屑犹介也。王丹难于交执之道，斯知交矣。

	 

	杜林字伯山，扶风茂陵人也。案《杜邺传》，邺本魏郡繁阳人也，武帝时徙茂陵。父邺，成哀闲为凉州刺史。林少好学沉深，家既多书，又外氏张竦父子喜文采，邺字子夏，祖父皆至郡守。邺少孤。其母，张敞女也。邺从敞子吉学，得其家书。竦即吉之子也。博学文雅过于敞。见《前书》。林从竦受学，博洽多闻，时称通儒。《风俗通》曰：“儒者，区也。言其区别古今，居则玩圣哲之词，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来，此俗儒也。”

	 

	初为郡吏。王莽败，盗贼起，林与弟成及同郡范逡、孟冀等，逡音七伦反。将细弱俱客河西。道逢贼数千人，遂掠取财装，褫夺衣服，褫，解也，音直纸反。拔刃向林等将欲杀之。冀仰曰：“愿一言而死。将军知天神乎？言知天道有神乎。赤眉兵向百万，所向无前，而残贼不道，卒至破败。今将军以数千之向，欲规霸王之事，不行仁恩而反遵覆车，不畏天乎？”贾谊曰：“前车覆，后车诫。”？曰：“不畏乎天，不愧乎人。”贼遂释之，俱免于难。

	 

	隗嚣素闻林志节，深相敬待，以为持书平。后因疾告去，辞还禄食。嚣复欲令强起，遂称笃。嚣意虽相望，且欲优容之，望犹恨也。《东观记》曰：“林寄嚣地，终不降志辱身，至簪蒿席草，不食其粟也。”乃出令曰：“杜伯山天子所不能臣，诸侯所不能友，《礼记》曰：“儒有上不臣天子，下不事诸侯，慎静尚宽，砥砺廉隅，其规为有如此者。”盖伯夷、叔齐耻食周粟。《史记》曰，伯夷、叔齐，孤竹君之子也。兄弟让位，归文王。后武王东伐纣，伯夷、叔齐扣马谏曰：“父死不葬，爰及干戈，可谓孝乎？以臣伐君，可谓仁乎？”武王平殷乱，而二人耻之，义不食周粟，饿死于首阳山。今且从师友之位，须道开通，使顺所志。”林虽拘于嚣，而终不屈节。建武六年，弟成物故，嚣乃听林持丧东归。既遣而悔，追令刺客杨贤于陇坻遮杀之。贤见林身推鹿车，载致弟丧，乃叹曰：“当今之世，谁能行义?我虽小人，何忍杀义士！”因亡去。

	 

	光武闻林已还三辅，乃征拜侍御史，引见，问以经书故旧及西州事，甚悦之，赐车马衣被。群寮知林以名德用，甚尊惮之。京师士大夫，咸推其博洽。《东观记》曰：“林与马援同乡里，素相亲厚。援从南方还，时林马适死，援令子持马一匹遗林，曰：‘朋友有车马之馈，可且以备乏。’林受之。居数月，林遣子奉书曰：‘将军内施九族，外有宾客，望恩者多。林父子两人食列卿禄，常有盈，今送钱五万。’援受之，谓子曰：‘人当以此为法，是杜伯山所以胜我也。’”博，广也。洽，遍也。言其所闻见广大也。

	 

	河南郑兴、东海卫宏等，皆长于古学。宏字敬仲，在《儒林传》。兴尝师事刘歆，林既遇之，欣然言曰：“林得兴等固谐矣，使宏得林，且有以益之。”及宏见林，闇然而服。济南徐巡，始师事宏，后皆更受林学。林前于西州得漆书《古文尚书》一卷，常宝爱之，虽遭难困，握持不离身。出以示宏等曰：“林流离兵乱，常恐斯经将绝。何意东海卫子、济南徐生复能传之，是道竟不坠于地也。古文虽不合时务，然愿诸生无悔所学。”宏、巡益重之，于是古文遂行。

	 

	明年，大议郊祀制，多以为周郊后稷，汉当祀尧。诏复下公卿议，议者佥同，帝亦然之。林独以为周室之兴，祚由后稷，汉业特起，功不缘尧。祖宗故事，所宜因循。定从林议。《东观记》载林议曰：“当今政卑易行，礼简易从，人无愚智，思仰汉德。基业特起，不因缘尧。尧远于汉，人不晓信，言提其耳，终不说谕。后稷近周，人户知之，又据以兴，基由其祚。《诗》曰：‘不愆不忘，率由旧章。’宜如旧制，以解天下之惑。”

	 

	后代王良为大司徒司直。林荐同郡范逡、赵秉、申屠刚及陇西牛邯等，皆被擢用，士多归之。十一年，司直官罢，以林代郭宪为光禄勋。内奉宿卫，外总三署，三署，左右中郎将及五官中郎将，皆管郎官也。见《续汉书》。周密敬慎，选举称平。郎有好学者，辄见诱进，朝夕满堂。

	 

	十四年，群臣上言：“古者肉刑严重，则人畏法令；今宪律轻薄，故奸轨不胜。《左传》曰：“凡乱在外为奸，在内为轨。”宜增科禁，以防其源。”诏下公卿。林奏曰：“夫人情挫辱，则义节之风损；法防繁多，则苟免之行兴。孔子曰：‘导之以政，齐之以刑，民免而无耻。导之以德，齐之以礼，有耻且格。’皆《论语》之言也。政谓禁令，刑谓刑罚。格，来也。言为政之法，初训导之以禁令，若有违则整齐之以刑罚，则人但免罪而已，而无耻惭之心。若教导之以道德，整齐之以礼义，则人皆有耻惭之心，且皆来服。古之明王，深识远虑，动居其厚，不务多辟，周之五刑，不过三千。五刑谓墨、劓、剕、宫、大辟也。《尚书·吕·刑篇》曰：“五刑之属三千。”大汉初兴，详览失得，故破矩为圆，斫雕为朴，蠲除苛政，更立疏网，史记曰：“汉兴，破觚而为圜，斫雕而为朴，号为网漏吞舟之鱼。”觚亦方也。《老子》曰：“天网恢恢，疏而不漏。”海内欢欣，人怀宽德。及至其后，渐以滋章，吹毛索疵，诋欺无限。《老子》曰：“法令滋章，盗贼多有。”《前书》曰：“有司吹毛求疵。”索，求也。诋欺谓饰非成衅，非其本罪。果桃菜茹之馈，集以成臧，小事无妨于义，以为大戮，故国无廉士，家无完行。至于法不能禁，令不能止，上下相遁，为敝弥深。遁犹回避也。《前书》曰：“上下相匿，以文避法焉。”臣愚以为宜如旧制，不合翻移。”帝从之。

	 

	后皇太子强求乞自退，封东海王，故重选官属，以林为王傅。从驾南巡狩。时诸王傅数被引命，或多交游，不得应诏；唯林守慎，有召必至。余人虽不见谴，而林特受赏赐，又辞不敢受，帝益重之。《东观记》曰：“王又以师数加馈遗，林不敢受，常辞以道上禀假有余，苦以车重，无所置之。”

	 

	明年，代丁恭为少府。恭字子然，山阳人，在《儒林传》。二十二年，复为光禄勋。顷之，代朱浮为大司空，博雅多通，称为任职相。明年薨，帝亲自临丧送葬，除子乔为郎。诏曰：“公侯子孙，必复其始，《左氏传》晋大夫辛廖之言。贤者之后，宜宰城邑。其以乔为丹水长。”丹水，县，属南阳。

	 

	论曰：夫威强以自御，力损则身危；饰诈以图己，诈穷则道屈；而忠信笃敬，蛮貊行焉者，诚以德之感物厚矣。《论语》曰：“子张问行，子曰：‘言忠信，行笃敬，虽蛮貊之邦行矣。’”故赵孟怀忠，匹夫成其仁；赵孟，晋大夫赵盾也。《左传》曰：“晋灵公不君，赵盾骤谏之，灵公患焉，使锄麑贼之。晨往，寝门辟矣，盛服将朝，尚早，坐而假寐。麑退而言曰：‘不忘恭敬，民之主也。贼民之主不忠，弃君之命不信，有一于此，不如死也。’触槐而死。”赵盾遂得全。《论语》曰：“有杀身以成仁，无求生以害仁。”杜林行义，烈士假其命。《易》曰“人之所助者信”，有不诬矣。《易·系辞》曰：“天之所助者顺，人之所助者信。”不诬，言必蒙天人之助也。

	 

	郭丹字少卿，南阳穰人也。父稚，成帝时为庐江太守，有清名。丹七岁而孤，小心孝顺，后母哀怜之，为鬻衣装，买产业。鬻，卖也。后从师长安，买符入函谷关，符即繻也。《前书音义》曰：“旧出入关皆用传。传烦，因裂繻帛分持，后复出，合之以为符信。”买符，非真符也。《东观记》曰“丹从宛人陈洮买入关符，既入关，封符乞人”也。乃慨然叹曰：“丹不乘使者车，终不出关。”《续汉志》曰：“诸使车，皆朱班轮，四辐，赤衡轭。”既至京师，常为都讲，诸儒咸敬重之。大司马严尤请丹，辞病不就。王莽又征之，遂与诸生逃于北地。更始二年，三公举丹贤能，征为谏议大夫，持节使归南阳，安集受降。丹自去家十有二年，果乘高车出关，如其志焉。

	 

	更始败，诸将悉归光武，并获封爵；丹独保平氏不下，为更始发丧，衰绖尽哀。丧服斩衰裳，上曰衰，下曰裳。麻在首要皆曰绖。首绖象缁布冠，要绖象大带。绖之言实，衰之言摧，明中实摧痛也。平氏，县名，属南阳郡。建武二年，遂潜逃去，敝衣闲行，涉历险阻，求谒更始妻子，奉还节传，因归乡里。太守杜诗请为功曹，丹荐乡人长者自代而去。诗乃叹曰：“昔明王兴化，卿士让位，毛苌《诗传》曰：“虞、芮之君争田，相谓曰：‘西伯，仁人也，盍往质焉？’乃相与朝周。至其朝，士让为大夫，大夫让为卿。二国君乃惭而退。”今功曹推贤，可谓至德。来以丹事编署黄堂，以为后法。”黄堂，大守之厅事。

	 

	十三年，大司马吴汉辟举高第，再迁并州牧，有清平称。转使匈奴中郎将，迁左冯翊。永平三年，代李欣为司徒。在朝廉直公正，与侯霸、杜林、张湛、郭伋齐名相善。明年，坐考陇西太守邓融事无所据，策免。五年，卒于家，时年八十七。以河南尹范迁有清行，代为司徒。

	 

	迁字子庐，沛国人，初为渔阳太守，以智略安边，匈奴不敢入界。及在公辅，有宅数亩，田不过一顷，复推与兄子。其妻尝谓曰：“君有四子而无立锥之地，《史记》楚优孟曰：“孙叔敖子无立锥之地。”可余奉禄，以为后世业。”迁曰：“吾备位大臣而蓄财求利，何以示后世！”在位四年薨，家无担石焉。

	 

	后显宗因朝会问群臣郭丹家今何如，宗正刘匡对曰：“昔孙叔敖相楚，马不秣粟，妻不衣帛，子孙竟蒙寝丘之封。孙叔敖，楚庄王之相也，期思县人。《史记》曰，楚之处士虞丘相进之，相楚，上下和合，吏无奸邪，遂霸诸侯。《吕览》曰：“叔敖将死，戒其子曰：‘王数封我矣，吾不受也。我死，王则封汝，必无受利地。楚越之闲有寝丘者，此其地不利而名甚恶，可长有者唯此也。’孙叔敖死，王以美地封其子，其子辞，请寝丘，至今不失。”寝丘，县名，后汉改为固始，今光州固始县也，有孙叔敖祠焉。丹出典州郡，入为三公，而家无遗产，子孙困匮。”帝乃下南阳访求其嗣。长子宇，官至常山太守。少子济，赵相。

	 

	吴良字大仪，齐国临淄人也。初为郡吏，《东观记》曰良为郡议曹掾。岁旦与掾史入贺，门下掾王望举觞上寿，谄称太守功德。《东观记》曰：“王望言曰：‘齐郡败乱，遭离盗贼，不闻鸡鸣犬吠之音。明府视事五年，土地开辟，盗贼灭息，五谷丰熟，家给人足。今日岁首，请上雅寿。’掾史皆称万岁。”良于下坐勃然进曰：“望佞邪之人，欺谄无状，愿勿受其觞。”《东观记》曰“良时跪曰：‘门下掾佞谄，明府勿受其觞。盗贼未尽，人庶困乏。今良曹掾，尚无绔。’望曰：‘议曹惰窳，自无绔，宁足为不家给人足邪？’太守曰：‘此生言是。’赐良鳆鱼百枚”也。太守敛容而止。宴罢，转良为功曹；耻以言受进，终不肯谒。

	 

	时骠骑将军东平王苍闻而辟之，署为西曹。苍甚相敬爱，上疏荐良曰：“臣闻为国所重，必在得人；报恩之义，莫大荐士。窃见臣府西曹掾齐国吴良，资质敦固，公方廉恪，躬俭安贫，白首一节；言虽耆耄，志节不衰。又治《尚书》，学通师法，《东观记》曰：“良习《大夏侯尚书》。”经任博士，行中表仪。宜备宿卫，以辅圣政。臣苍荣宠绝矣，忧责深大，绝犹极也。私慕公叔同升之义，惧于臧文窃位之罪，公叔文子，卫大夫公孙拔之谥也。文子家臣名撰，操行与文子同，文子乃升进之于公，与之同为大夫。臧文仲，鲁大夫臧孙辰也。时柳下惠为士师，文仲知其贤而不进达之，孔子讥之曰：“臧文仲其窃位者欤！知柳下之贤而不与立。”事并见《论语》也。敢秉愚瞽，犯冒严禁。”显宗以示公卿曰：“前以事见良，须发皓然，衣冠甚伟，夫荐贤助国，宰相之职，萧何举韩信，设坛而拜，不复考试。萧何荐韩信于高祖曰：“陛下必欲争天下，非信无可与计者。”汉王于是设坛场，拜信为大将军。见《前书》。今以良为议郎。”

	 

	永平中，车驾近出，而信阳侯阴就干突禁卫，车府令徐匡钩就车，收御者送狱。钩，留也。诏书谴匡，匡乃自系。良上言曰：“信阳侯就倚恃外戚，干犯乘舆，无人臣礼，为大不敬。匡执法守正，反下于理臣恐圣化由是而弛。”弛，废也。帝虽赦匡，犹左转良为即丘长。即丘，县名，属东海郡，即《左氏传》之祝丘也，故城在今沂州临沂县东南。后迁司徒长史。哀帝改丞相为大司徒，司直仍旧，中兴因之不改。建武十一年省司直，置长史。每处大议，辄据经典，不希旨偶俗，以徼时誉。希犹瞻望也。后坐事免。复拜议郎，卒于官。

	 

	承宫字少子，《世本》承姓，卫大夫成叔承之后也。琅邪姑幕人也。少孤，年八岁为人牧豕。乡里徐子盛者，以《春秋经》授诸生数百人，宫过息庐下，乐其业，因就听经，遂请留门下，《续汉书》曰：“宫过徐子盛，好之，因弃其猪而留听经。猪主怪其不还，求索得宫，欲笞之。门下生共禁止，因留之。”为诸生拾薪。执苦数年，勤学不倦。《续汉书》曰：“宫尝出行，得虎所杀鹿，持归，肉分门下，取皮上师，师不受，宫因弃之。人问其故，宫曰：‘既已与人，义不可复取。’”经典既明，乃归家教授。遭天下丧乱，遂将诸生避地汉中，后与妻子之蒙阴山，蒙阴，县名，属太山郡，有蒙山，在今沂州新泰县东南。肆力耕种。禾黍将孰，人有认之者，宫不与计，推之而去，由是显名。三府更辟，皆不应。三府谓太尉、司徒、司空府。

	 

	永平中，征诣公车。车驾临辟雍，如宫拜博士，迁左中郎将。数纳忠言，陈政，论议切悫，朝臣惮其节，名播匈奴。时北单于遣使求得见宫，显宗来自整饰，宫对曰：“夷狄眩名，非识实者也。臣状丑，不可以示远，宜选有威容者。”《续汉书》曰：“夷狄闲臣虚称，故欲见臣。臣丑陋形寝，不如选长大有威容者示之者。”帝乃以大鸿胪魏应代之。十七年，拜侍中祭酒。建初元年，卒，肃宗褒叹，赐以冢地。妻上书乞归葬乡里，复赐钱三十万。《续汉书》曰：“宫子叠，官至济阴太守。”

	 

	郑均字促仲虞，东平任城人也。少好黄老书。兄为县吏，《东观记》曰：“兄仲，为县游徼。”颇受礼遗，均数誎止，不听。皀脱身为佣，岁余，得钱帛，归以与兄。曰：“物尽可复得，为吏坐臧，终身捐弃。”兄感其言。遂为廉洁。均好义笃实，养寡嫂孤儿，恩礼敦至。《东观记》曰：“均失兄，养孤兄子甚笃，已冠娶，出令别居，并门，尽推财与之，使得一尊其母，然后随护视振给之。”常称病家廷，不应州郡辟召。郡将欲必致之，使县令谲将诣门，谲，诈也。既至，卒不能屈。均于是客于濮阳。濮阳，今濮州县。

	 

	建初三年，司徒鲍昱辟之，后举直言，并不诣。六年，公车特征，再迁尚书，数纳忠言，肃宗敬重之。后以病乞骸骨，拜议郎，告归，因称病笃，帝赐以衣冠。《东观记》曰：“均遣子英奉章诣阙，诏召见英，问均所苦，赐以冠帻钱布。”

	 

	元和元年，诏告庐江太守、东平相曰：以毛义庐江人，郑均东平人，故告二郡守相也。“议郎郑均，束修安贫，恭俭节整，前在机密，以病致仕，守善贞固，黄发不怠。又前安邑令毛义，躬履逊让，比征辞病，淳洁之风，东州称仁。书不云乎：‘章厥有常，吉哉！’章，明也。吉，善也。言为天子当明显其有常德者，优其禀饩，则政之善也。《尚书·咎繇谟》之言。其赐均、义谷各千斛，常以八月长吏存问，赐羊酒，显兹异行。”《东观记》曰：“赐羊一头，酒二斗，终其身。”问遗贤良，必以八月，诸物老成，故顺其时气助养育之也。故《月令》“仲秋之月养衰老，授几杖，行糜粥饮食”，郑玄注云“助老气也”。明年，帝东巡过任城，乃幸均舍，来赐尚书禄以终其身，《续汉志》曰：“尚书秩六百石，禄每月七十石。”故时人号为“白衣尚书”。永元中，卒于家。

	 

	赵典字仲经，蜀郡成都人也。父戒，为太尉，《谢承书》曰：“典，太尉戒之叔子也。”桓帝立，以定策封厨亭侯。典少笃行隐约，隐犹静也。约，俭也。博学经书，弟子自远方至。《谢承书》曰：“典学孔子《七经》、《河图》、《洛书》，内外蓺术，靡不贯综，受业者百有余人。”建和初，四府表荐，四府，太尉、司徒、司空、大将军府也。《谢承书》曰：“典性明达，志节清亮。益州举茂才，以病辞，太尉黄琼、胡广举有道、方正，皆不应。桓帝公车征，对策为诸儒之表。”征拜议郎，侍讲禁内，再迁为侍中。时帝欲广开鸿池，典谏曰：“鸿池泛溉溉，已且百顷，犹复增而深之，非所以崇唐虞之约己，遵孝文之爱人也。”帝纳其言而止。《墨子》曰：“尧舜堂高三尺，土阶三等，茅茨不翦，采椽不斫，饭土簋、歠土铏，粝粱之饭，藜藿之羹，夏日葛衣，冬日鹿裘。”是约己也。文帝尝欲作露台，召匠计之，曰直百金。帝曰：“百金，中人十家之产，何以台为！”宫室苑囿无所增益，有不便，辄?以利人，是爱人也。

	 

	父卒，袭封。出为弘农太守，转右扶风。公事去官，征拜城门校尉，转将作大匠，迁少府，又转大鸿胪。时恩泽诸侯以无劳受封，群臣不悦而莫敢谏，典独奏曰：“夫无功而赏，劳者不劝，上忝下辱，乱象干度。《左传》曰：“国无政，不用善，则自取谪于日月之灾，故政不可不慎。务三而已，一曰择人，二曰因人，三曰从时。”《前书》曰，成帝时，同日封王氏五侯，其日，天气赤，黄雾四塞。哀帝封丁、傅日亦然。是不用善人，则乱象干度。且高祖之誓，非功臣不封。《史记·功臣侯表》曰：“高祖与功臣约曰：‘非刘氏不王，非有功不侯。不如是，天下共击之。’”宜一切削免爵土，以存旧典。”帝不从。顷之，转太仆，迁太常。朝廷每有灾异疑议，辄咨问之。《谢承书》曰“天子宗典道懿，尊为国师，位特进。七为列卿，寝布被，食用瓦器”也。典据经正对，无所曲折。每得赏赐，辄分与诸生之贫者。后以谏争违旨，免官就国。

	 

	会帝崩，时禁藩国诸侯不得奔吊，典慨然曰：“身从衣褐之中，致位上列。褐，织毛布之衣，贫者所服。且鸟乌反哺报德，况于士邪！”《小尔雅》曰：“纯黑而反哺者谓之乌。”《春秋·元命包》曰：“乌，孝鸟也。”遂解印绶符策付县，而驰到京师。州郡及大鸿胪并执处其罪，而公卿百寮嘉典之义，表请以租自赎，诏书许之。再迁长乐少府、卫尉。公卿复表典笃学博闻，宜备国师。会病卒，《谢承书》曰：“灵帝即位，典与窦武、王畅、陈蕃等谋共诛中常侍曹节、侯览、赵忠等，皆下狱自杀。”不言病卒。使者吊祠。窦太后复遣使兼赠印绶，谥曰献侯。

	 

	典兄子谦，谦弟温，相继为三公。

	 

	谦字彦信，初平元年，代黄琬为太尉。献帝迁都长安，以谦行车骑将军，为前置。明年病罢。复为司隶校尉。车师王侍子为董卓所爱，数犯法，谦收杀之。卓大怒，杀都官从事，而素敬惮谦，故不加罪。转为前将军，遣击白波贼，有功，封郫侯。郫音盘眉反。李傕杀司徒王允，复代允为司徒，数月病免，拜尚书令。是年卒，谥曰忠侯。

	 

	温字子柔，初为京兆丞，《前书》，三辅丞，武帝元鼎四年置，秩六百石。叹曰：“大丈夫当雄飞，安能雌伏！”遂弃官去。遭岁大饥，散家粮以振穷饿，所活万余人。献帝西迁都，为侍中，同舆辇至长安，封江南亭侯，代杨彪为司空，免，顷之，复为司徒，录尚书事。

	 

	时李傕与郭汜相攻，傕遂虏掠禁省，劫帝幸北坞，外内隔绝。傕素疑温不与己同，乃内温于坞中，又欲移乘舆于黄白城。温与傕书曰：“公前托为董公报仇，然实屠陷王城，杀戮大臣，天下不可家见而户说也。今与郭汜争睚眦之隙，以成千钧之仇，睚眦，解见《窦融传》。三十斤为钧，言其重。人在涂炭，各不聊生。曾不改悟，遂成祸乱。朝廷仍下明诏，欲令和解。上命不行，威泽日损。而复欲移转乘舆，更幸非所，此诚老夫所不达也。于《易》，一为过，再为涉，三而弗改，灭其顶，凶。灭，没也。《周易·大过·上六》曰：“过涉灭顶，凶。”王弼曰：“处大过之极，过之甚者也。涉难过甚，故至于灭顶，凶也。”不如早共和解，引军还屯，上安万乘，下全人民，岂不幸甚。”傕大怒，欲遣人杀温。李傕从弟应，温故掾也，谏之数日，乃获免。

	 

	温从车驾都许。建安十三年，以辟司空曹操子丕为掾，操怒，奏温辟臣子弟，选举不实，免官。是岁卒，年七十二。

	 

	赞曰：宣、郑、二王，奉身清方。杜林据古，张湛矜庄。典以义黜，谓弃郡奔丧，以租赎罪也。宫由德扬。大仪鹄发，见表宪王。鹄发，白发。少卿志仕，终乘高箱。