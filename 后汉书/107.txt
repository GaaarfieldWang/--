王充字仲任，会稽上虞人也，其先自魏郡元城徙焉。充少孤，乡里称孝。后到京师，受业太学，《袁山松书》：“充幼聪朗。诣太学，观天子临辟雍，作《六儒论》。”师事扶风班彪。好博览而不守章句。家贫无书，常游洛阳市肆，阅所卖书，一见辄能诵忆，遂博通众流百家之言。后归乡里，屏居教授。仕郡为功曹，以数谏争不合去。

	 

	充好论说，始若诡异，终有理实。以为俗儒守文，多失其真，乃闭门潜思，绝庆吊之礼，户牖墙壁各置刀笔。箸论衡八十五篇，二十余万言，《袁山松书》曰：“充所作《论衡》，中土未有传者，蔡邕入吴始得之，恒秘玩以为谈助。其后王朗为会稽太守，又得其书，及还许下，时人称其才进。或曰，不见异人，当得异书。问之，果以论衡之益，由是遂见传焉。”《抱朴子》曰：“时人嫌蔡邕得异书，或搜求其帐中隐处，果得《论衡》，抱数卷持去。邕丁宁之曰：‘唯我与尔共之，勿广也。’”释物类同异，正时俗嫌疑。

	 

	刺史董勤辟为从事，转治中，自免还家。友人同郡谢夷吾上书荐充才学，《谢承书》曰：“夷吾荐充曰：‘充之天才，非学所加，虽前世孟轲、孙卿，近汉杨雄、刘向、司马迁，不能过也。’”肃宗特诏公车征，病不行。年渐七十，志力衰耗，乃造《养性书》十六篇，裁节嗜欲，颐神自守。永元中，病卒于家。

	 

	王符位元组信，安定临泾人也。少好学，有志操，与马融、窦章、张衡、崔瑗等友善。安定俗鄙庶孽，何休注《公羊传》云：“孽，贱也。”而符无外家，为乡人所贱。自和、安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十余篇，以讥当时失得，不欲章显其名，故号曰《潜夫论》。其指讦时短，讨谪物情，讦，攻也。谪，责也。足以观见当时风政，著其五篇云尔。

	 

	贵忠篇曰：

	 

	夫帝王之所尊敬者天也，皇天之所爱育者人也。今人臣受君之重位，牧天之所爱，焉可以不安而利之，养而济之哉？是以君子任职则思利人，达上则思进贤，故居上而下不怨，在前而后不恨也。《书》称“天工人其代之”。王者法天而建官，《尚书咎繇谟》曰：“亡旷庶官，天工人其代之。”孔安国注云：“言人代天理官，不可以天官私非其才也。”又曰：“明王奉若天道，建邦设都。”孔安国注云：“天有日、月、北斗、五星二十八宿，皆有尊卑相正之法。言明王奉顺此道，以立国设都也。”故明主不敢以私授，忠臣不敢以虚受。窃人之财犹谓之盗，况偷天官以私己乎！《左传》介之推曰：“窃人之财犹谓之盗，况贪天功以为己力乎？”以罪犯人，必加诛罚，况乃犯天，得无咎乎？夫五代之臣，以道事君，五代谓唐、虞、夏、殷、周也。泽及草木，仁被率土，是以福祚流衍，本支百世。《诗·大雅》曰：“文王孙子，本支百世。”季世之臣，以谄媚主，不思顺天，专杖杀伐。白起、蒙恬，秦以为功，天以为贼；《史记》曰，白起为秦将，与赵战于长平，坑赵卒四十五万人。蒙恬为秦将，北逐戎翟，筑长城，起临洮至辽东，延袤万余里。此为虐于人也。息夫、董贤，主以为忠，天以为盗。息夫躬字子微，哀帝时，告东平王云事，封宜陵侯。董贤字圣卿，得幸哀帝，为贤起大第于北阙下，封为高安侯。《易》曰：“德薄而位尊，智小而谋大，鲜不及矣。”《易·系辞》之言。是故德不称，其祸必酷；能不称，其殃必大。夫窃位之人，天夺其鉴。《论语》孔子曰：“臧文仲其窃位者欤？”《左传》晋卜偃曰：“虢必亡矣，天夺之鉴而益其疾也。”杜预注云“鉴，所以自照”也。虽有明察之资，仁义之志，一旦富贵，则背亲捐旧，丧其本心，簄骨肉而亲便辟，薄知友而厚犬马，宁见朽贯千万，而不忍贷人一钱，情知积粟腐仓，而不忍贷人一斗，骨肉怨望于家，细人谤讟于道。前人以败，后争袭之，诚可伤也。

	 

	历观前政贵人之用心也，与婴儿子其何异哉？婴儿有常病，贵臣有常祸，父母有常失，人君有常过。婴儿常病，伤于饱也；贵臣常祸，伤于宠也。哺乳多则生痫病，富贵盛而致骄疾。爱子而贼之，骄臣而灭之者，非一也。极其罚者，乃有仆死深牢，衔刀都市，赵将李牧为韩仓所谮，赐死。将自诛，臂短不能及，衔刀于柱以自杀。见《战国策》。岂非无功于天，有害于人者乎？夫鸟以山为埤而增巢其上，鱼以泉为浅而穿穴其中，卒所以得者饵也。《曾子》之文也。亦见《大戴礼》。贵戚愿其宅吉而制为令名，欲其门坚而造作铁枢，卒其所以败者，非苦禁忌少而门枢朽也，常苦崇财货而行骄僭耳。

	 

	不上顺天心，下育人物，而欲任其私智，窃弄君威，反戾天地，欺诬神明。居累卵之危，而图太山之安，为朝露之行，而思传世之功。朝露言易尽也。苏子曰：“人生一世，若朝露之托于桐叶耳，其与几何！”岂不惑哉！岂不惑哉！

	 

	《浮侈篇》曰：

	 

	王者以四海为家，兆人为子。一夫不耕，天下受其饥；一妇不织，天下受其寒。《文子》曰：“神农之法曰：‘丈夫丁壮不耕，天下有受其饥者，妇人当年不织，天下有受其寒者。故其耕不强者，无以养生，其织不力者，无以衣形。’”今举俗舍本农，趋商贾，牛马车舆，填塞道路，游手为巧，充盈都邑，游手为巧谓雕镂之属也。务本者少，浮食者众。“商邑翼翼，四方是极。”《诗商颂》文也。郑玄注云：“极，中也。翼翼然可则效，乃四方之中正也。”今察洛阳，资末业者什于农夫，虚伪游手什于末业。是则一夫耕，百人食之，一妇桑，百人衣之，以一奉百，孰能供之！天下百郡千县，市邑万数，类皆如此。本末不足相供，则民安得不饥寒？饥寒并至，则民安能无奸轨？奸轨繁多，则吏安能无严酷？严酷数加，则下安能无愁怨？愁怨者多，则咎征并臻。下民无聊，而上天降醔，则国危矣。

	 

	夫贫生于富，弱生于强，乱生于化，危生于安。富而不节则贫，强而骄人则弱，居理而不修德则乱，恃安而不慎微则危矣。是故明王之养民，忧之劳之，教之诲之，慎微防萌，以断其邪。故《易》美节以制度，不伤财，不害民。“节以制度”以下，并《节卦·彖辞》也。郑玄注云：“空府臧则伤财，力役繁则害人，二者奢泰之所致。”《七月》之诗，大小教之，终而复始。由此观之，人固不可恣也。《七月》，《诗·豳风》也。大谓耕桑之法，小谓索绹之类。自春及冬，终而复始也。

	 

	今人奢衣服，侈饮食，事口舌而习调欺。或以谋奸合任为业，合任谓相合为任侠也。或以游博持掩为事。博谓六博，掩谓意钱也。《前书·货殖传》曰“又况掘冢搏掩犯奸成富”也。丁夫不扶儣锄，而怀丸挟弹，携手上山遨游，或好取土作丸卖之，外不足御寇盗，内不足禁鼠雀。或作泥车瓦狗诸戏弄之具，以巧诈小儿，此皆无益也。

	 

	《诗》刺“不绩其麻，市也婆娑”。《诗·陈风》也。婆娑，舞蝄。谓妇人于市中歌舞以事神也。又妇人不修中馈，休其蚕织，《易·家人卦·六二》曰：“在中馈，贞吉。”郑玄注云：“中馈，酒食也。”《诗·大雅》曰：“妇无公事，休其蚕织。”而起学巫祝，鼓舞事神，以欺诬细民，荧惑百姓妻女。羸弱疾病之家，怀忧愤愤，易为恐惧。至使奔走便时，去离正宅，崎岖路侧，风寒所伤，奸人所利，盗贼所中。或增祸重祟，至于死亡，而不知巫所欺误，反恨事神之晚，此妖妄之甚者也。

	 

	或刻画好缯，以书祝辞；或虚饰巧言，希致福祚；或糜折金彩，令广分寸；或断截众缕，绕带手腕；或裁切绮縠，繨紩成幡。皆单费百缣，用功千倍，破牢为伪，以易就难，坐食嘉谷，消损白日。损或作“捐”。夫山林不能给野火，江海不能实漏潖，皆所宜禁也。

	 

	昔孝文皇帝躬衣弋绨，《前书音义》曰：“弋，皂也。绨，缯也。”革舄韦带。而今京师贵戚，衣服饮食，车舆庐第，奢过王制，固亦甚矣。且其徒御仆妾，皆服文组彩牒，牒即今叠布也。锦绣绮纨，葛子升越，筒中女布。《说文》曰：“绮，文缯也。”《前书》曰：“齐俗作冰纨。”子，细称也。沈怀远《南越志》曰：“蕉布之品有三，有蕉布，有竹子布，又有葛焉。虽精粗之殊，皆同出而异名。”杨雄《蜀都赋》曰：“布则蜘蛛作丝，不可见风，筒中黄润，一端数金。”盛弘之《荆州记》曰：“秭归县室多幽闲，其女尽织布至数十升。”今永州俗犹呼贡布为女子布也。犀象珠玉，虎魄玳瑁，石山隐饰，金银错镂，《广雅》曰：“虎魄，珠也。生地中，其上及旁不生草，深者八九尺。初时如桃胶，凝坚乃成。其方人以为枕。出罽宾及大秦国。”《吴录》曰：“玳瑁似龟而大，出南海。”山石谓隐起为山石之文也。穷极丽靡，转相夸咤。郭景纯注《子虚赋》曰：“诧，夸也。”咤与诧通也。其嫁娶者，车軿数里，缇帷竟道，《苍颉篇》曰：“軿，衣车。”軿音薄丁反，又步田反。骑奴侍童，夹毂并引。富者竞欲相过，贫者耻其不逮，一飨之所费，破终身之业。古者必有命然后乃得衣缯丝而乘车马，《尚书大传》曰：“古之帝王者必有命。人能敬长矜孤，取舍好让者，命于其君，得乘饰车軿马，衣文锦。未有命者，不得衣，不得乘，乘衣者有罚。”今虽不能复古，宜令细民略用孝文之制。

	 

	古之葬者，厚衣之以薪，葬之中野，不封不树，丧期无数。后世圣人易之以棺椁，《易·系辞》之言也。桐木为棺，葛采为缄，《尸子》曰：“禹之丧法，死於陵者葬於陵，死于泽者葬于泽，桐棺三寸，制丧三日。”《墨子》曰：“舜西教乎七戎，道死，葬南巴之中，衣衾三领，款木之棺，葛以缄之。”采犹蔓也。缄，束也。下不及泉，上不泄臭。中世以后，转用楸梓槐柏杶樗之属，各因方土，裁用胶漆，使其坚足恃，其用足任，如此而已。今者京师贵戚，必欲江南檽梓豫章之木。檽音乃豆反，见《埤苍》。《尔雅》曰：“栵檽。”音而。注云“檽似槲｛木敕｝而痹小”，恐非棺椁之用。豫章即樟木也。边远下土，亦竞相放效。夫檽樟豫章，所出殊远，伐之高山，引之穷谷，入海乘淮，逆河溯洛，工匠雕刻，连累日月，会众而后动，多牛而后致，重且千斤，功将万夫，而东至乐浪，西达敦煌，费力伤农于万里之地。古者墓而不坟，中世坟而不崇。仲尼丧母，冢高四尺，遇雨而崩，弟子请修之，夫子泣曰：“古不修墓。”孔子合葬母于防，曰：“吾闻之，古也墓而不坟。”于是封之崇四尺。孔子先反，门人后，雨甚至。孔子曰：“尔来何迟也？”曰：“防墓崩。”孔子泫然流涕曰：“吾闻之，古不修墓。”见《礼记》也。及鲤也死，有棺无帜。文帝葬芷阳，县名，属京兆，文帝后改曰霸陵。明帝葬洛南，皆不臧珠宝，不起山陵，墓虽卑而德最高。今京师贵戚，郡县豪家，生不极养，死乃崇丧。或至金缕玉匣，檽梓楩錻，多埋珍宝偶人车马，造起大冢，广种松柏，庐舍祠堂，务崇华侈。案鄗毕之陵，南城之冢，毕，周文王、武王葬地也。司马迁云“在鄗东南杜中，”无坟陇，在今咸阳县西北。孔安国注《尚书》云在长安西北。南城山，曾子父所葬，在今沂州费县西南也。周公非不忠，曾子非不孝，以为曪君爱父，不在于聚财，扬名显亲，无取于车马。昔晋灵公多赋以雕墙，《春秋》以为不君；《左传》：“晋灵公不君，厚敛以雕墙。”杜预注云：“不君，失君道也。雕，画也。”华元、乐举厚葬文公，君子以为不臣。《左传》：“宋文公卒，始厚葬，用蜃炭，益车马，始用殉，椁有四阿，棺有翰桧。君子谓华元、乐举于是不臣，是□君于恶也。”况于群司士庶，乃可僭侈主上，过天道乎？《前书》贡禹曰：“今大夫僭诸侯，诸侯僭天子，天子过天道，其日久矣。”

	 

	《实贡篇》曰：

	 

	国以贤兴，以谄衰；君以忠安，以佞危。此古今之常论，而时所共知也。然衰国危君，继踵不绝者，岂时无忠信正直之士哉，诚苦其道不得行耳。夫十步之闲，必有茂草；十室之邑，必有忠信。《说苑》曰：“十步之泽，必有芳草。”《论语》曰“十室之邑，必有忠信”也。是故乱殷有三仁，小卫多君子。乱殷谓纣时也。三仁，箕子、微子、比干也。《左传》，吴季札适卫，悦蘧瑗、史狗、史鳅、公子荆、公叔发、公子朝，曰：“卫多君子，未有患也。”又臧宣叔曰：“卫之于晋，不得为次国。”杜预注云：“春秋之时，以强弱为大小，卫虽侯爵，犹为小国。”今以大汉之广土，士民之繁庶，朝廷之清明，上下之修正，而官无善吏，位无良臣。此岂时之无贤，谅由取之乖实。夫志道者少与，逐俗者多畴，是以朋党用私，背实趋华。其贡士者，不复依其质干，准其才行，但虚造声誉，妄生羽毛。略计所举，岁且二百。览察其状，则德侔颜、冉，详核厥能，则鲜及中人，皆总务升官，自相推达。夫士者贵其用也，不必求备。故四友虽美，能不相兼；《尚书大传》孔子曰：“文王得四臣，丘亦得四友。”谓回也为胥附，赐也为奔走，师也为先后，由也为御侮，其能各不同也。三仁齐致，事不一节。高祖佐命，出自亡秦；光武得士，亦资暴莽。况太平之时，而云无士乎！

	 

	夫明君之诏也若声，忠臣之和也如响。长短大小，清浊疾徐，必相应也。且攻玉以石，洗金以盐，《诗·小雅》曰：“它山之石，可以攻玉。”今之金工发金色者，皆淬之于盐水焉。濯锦以鱼，浣布以灰。夫物固有以贱理贵，以丑化好者矣。智者弃短取长，以致其功。今使贡士必覆以实，其有小疵，勿强衣饰，衣饰谓装饰以成其过也。衣音于气反。出处默语，各因其方，则萧、曹、周、韩之伦，何足不致，吴、邓、梁、窦之属，企踵可待。孔子曰：“未之思也，夫何远之有？”

	 

	《爱日篇》曰：

	 

	国之所以为国者，以有民也。民之所以为民者，以有谷也。谷之所以丰殖者，以有民功也。功之所以能建者，以日力也。化国之日舒以长，故其民闲暇而力有余；乱国之日促以短，故其民困务而力不足。舒长者，非谓羲和安行，羲和，日也。《山海经》曰：“东南海之外，甘水之闲，有羲和之国。有女子曰羲和，方浴日于甘泉。羲和者，帝俊之妻，是生十日。”郭璞注曰：“羲和盖天地始生日月者也。”乃君明民静而力有余也。促短者，非谓分度损减，《洛书甄耀度》曰“凡周天三百六十五度四分度之一，一度为千九百三十二里。日一日行一度，月一日行十三度十九分度之一”也。乃上闇下乱，力不足也。孔子称“既庶则富之，既富乃教之”。是故礼义生于富足，盗窃起于贫穷；富足生于宽暇，贫穷起于无日。圣人深知力者民之本，国之基也，故务省徭役，使之爱日。是以尧来羲和，钦若昊天，敬授民时。明帝时，公车以反支日不受章奏，凡反支日，用月朔为正。戌、亥朔一日反支，申、酉朔二日反支，午、未朔三日反支，辰、巳朔四日反支，寅、卯朔五日反支，子、丑朔六日反支。见《阴阳书》也。帝闻而怪曰：“民废农桑，远来诣阙，而复拘以禁忌，岂为政之意乎！”于是遂蠲其制。令冤民仰希申诉，而令长以神自畜，难见如神也。百姓废农桑而趋府廷者，相续道路，非朝餔不得通，非意气不得见。《说文》曰：“餔谓日加申时也。”今为“晡”字也。或连日累月，更相瞻视；或转请邻里，馈粮应对。岁功既亏，天下岂无受其饥者乎？

	 

	孔子曰：“听讼吾犹人也。”从此言之，中才以上，足议曲直，乡亭部吏，亦有任决断者，而类多枉曲，盖有故焉。夫理直则恃正而不桡，事曲则谄意以行赇。不桡故无恩于吏，行赇故见私于法。若事有反复，吏应坐之，吏以应坐之故，不得不枉之于庭。以羸民之少党，而与豪吏对讼，其埶得无屈乎？县承吏言，故与之同。若事有反覆，县亦应坐之，县以应坐之故，而排之于郡。以一民之轻，而与一县为讼，其理岂得申乎？事有反复，郡亦坐之，郡以共坐之故，而排之于州。以一民之轻，与一郡为讼，其事岂获胜乎？既不肯理，故乃远诣公府。公府复不能察，而当延以日月。贫弱者无以旷旬，强富者可盈千日。理讼若此，何枉之能理乎？正士怀怨结而不见信，信读曰伸。猾吏崇奸轨而不被坐，此小民所以易侵苦，而天下所以多困穷也。

	 

	且除上天感痛致灾，但以人功见事言之。自三府州郡，至于乡县典司之吏，辞讼之民，官事相连，更相检对者，日可有十万人。一人有事，二人经营，是为日三十万人废其业也。以中农率之，则是岁三百万人受其饥者也。然则盗贼何从而销，太平何由而作乎？诗云：“莫肯念乱，谁无父母？”《诗·小雅》也。百姓不足，君谁与足？可无思哉！可无思哉！

	 

	《述赦篇》曰：

	 

	凡疗病者，必知脉之虚实，气之所结，然后为之方，故疾可愈而寿可长也。为国者，必先知民之所苦，祸之所起，然后为之禁，故奸可塞而国可安也。今日贼良民之甚者，莫大于数赦赎。赦赎数，则恶人昌而善人伤矣。何以明之哉？夫谨来之人，身不蹈非，又有为吏正直，不避强御，而奸猾之党横加诬言者，皆知赦之不久故也。善人君子，被侵怨而能至阙庭自明者，万无数人；数人之中得省问者，百不过一；既对《尚书》而空遣去者，复什六七矣。其轻薄奸轨，既陷罪法，怨毒之家冀其辜戮，以解畜愤，而反一概悉蒙赦释，令恶人高会而夸咤，老盗服臧而过门，孝子见仇而不得讨，遭盗者莺物而不敢取，痛莫甚焉！

	 

	夫养稂莠者伤禾稼，惠奸轨者贼良民。《尔雅》曰：“稂，童彻。”郭璞注云：“莠类也。”《诗》曰：“不稂不莠。”稂音郎。《书》曰：“文王作罚，刑兹无赦。”康诰之言也。先王之制刑法也，非好伤人肌肤，断人寿命也；贵威奸惩恶，除人害也。故经称“天命有德，五服五章哉，天讨有罪，五刑五用哉”；《诗》刺“彼宜有罪，汝反脱之”。《诗·大雅》也。“此宜无罪，汝反收之；彼宜有罪，汝反脱之”。毛苌注云：“脱，赦也。”古者唯始受命之君，承大乱之极，寇贼奸轨，难为法禁，故不得不有一赦，与之更新，颐育万民，以成大化。非以养奸活罪，放纵天贼也。夫性恶之民，民之豺狼，虽得放宥之泽，终无改悔之心。旦脱重梏，夕还囹圄，严明令尹，不能使其断绝。何也？凡敢为大奸者，才必有过于众，而能自媚于上者也。多散诞得之财，奉以谄谀之辞，以转相驱，诞犹虚也。非有第五公之廉直，孰不为顾哉？谓第五伦也。为司空，性廉直也。论者多曰：“久不赦则奸轨炽而吏不制，宜数肆眚以解散之。”此未昭政乱之本源，不察祸福之所生也。

	 

	后度辽将军皇甫规解官归安定，乡人有以货得雁门太守者，亦去职还家，书刺谒规。规卧不迎，既入而问：“卿前在郡食雁美乎？”有顷，又白王符在门。规素闻符名，乃惊遽而起，衣不及带，屣履出迎，援符手而还，与同坐，极欢。时人为之语曰：“徒见二千石，不如一缝掖。”《礼记儒行》孔子曰：“丘少居鲁，衣逢掖之衣。”郑玄注曰：“逢犹大也。大掖之衣，大袂单衣也。”言书生道义之为贵也。符竟不仕，终于家。

	 

	仲长统字公理，山阳高平人也。少好学，博涉书记，赡于文辞。年二十余，游学青、徐、并、冀之闲，与交友者多异之。并州刺史高干，袁绍甥也。素贵有名，招致四方游士，士多归附。统过干，干善待遇，访以当时之事。统谓干曰：“君有雄志而无雄才，好士而不能择人，所以为君深戒也。”干雅自多，不纳其言，统遂去之。无几，干以并州叛，卒至于败。《魏志》曰：“高干叛，欲南奔荆州，上洛都尉王琰捕斩之”也。并冀之士皆以是异统。异其有知人之鉴也。

	 

	统性俶傥，敢直言，不矜小节，默语无常，时人或谓之狂生。每州郡命召，辄称疾不就。常以为凡游帝王者，欲以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰：“使居有良田广宅，背山临流，沟池环币，竹木周布，场圃筑前，果园树后。舟车足以代步涉之艰，使令足以息四体之役。养亲有兼珍之膳，妻孥无苦身之劳。孥读曰奴。良朋萃止，则陈酒肴以娱之；嘉时吉日，则亨羔豚以奉之。朩躇畦苑，游戏平林，朩躇犹踟朩也。濯清水，追凉风，钓游鲤，弋高鸿。讽于舞雩之下，咏归高堂之上。雩，祭旱之名也。为坛而?其上，以祈雨焉。《论语》曾点曰：“春服既成，冠者五六人，童子六七人，浴乎沂，风乎舞雩，咏而归。”安神闺房，思老氏之玄虚；呼吸精和，求至人之仿佛。《老子》曰：“玄之又玄，虚其心，实其腹。”呼吸谓咽气养生也。《庄子》曰：“吹煦呼吸，吐故纳新。”又曰“至人无己”也。与达者数子，论道讲书，俯仰二仪，错综人物。弹南风之雅操，发清商之妙曲。《家语》曰：“舜弹五弦之琴，造南风之《诗》曰：‘南风之熏兮，可以解吾人之愠兮。南风之时兮，可以阜吾人之财兮。’”《三礼图》曰：“琴本五弦，曰宫、商、角、征、羽，文王增二，曰少宫、少商，弦最清也。”消摇一世之上，睥睨天地之闲。不受当时之责，永保性命之期。如是，则可以陵霄汉，出宇宙之外矣。岂羡夫入帝王之门哉！”又作诗二篇，以见其志。辞曰：

	 

	飞鸟遗迹，蝉蜕亡壳。腾蛇弃鳞，神龙丧角。王充《论衡》曰：“蛴螬化为复育，复育转为蝉。蝉之去复育，龟之解甲，蛇之脱皮，可谓尸解矣。”蜕音式锐反。尔雅曰：“腾蛇有鳞。”《广雅》曰：“有角曰龙。”丧角，解角也。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。霄，摩天赤气也。在旁曰帏，在上曰幄。《陵阳子明经》曰：“沆瀣者，北方夜半气也。”九阳谓日也。《山海经》曰“阳谷上有扶木，九日居下枝，一日居上枝”也。恒星艳珠，朝霞润玉。六合之内，恣心所欲。人事可遗，何为局促？

	 

	大道虽夷，见几者寡。任意无非，适物无可。古来绕绕，委曲如琐。百虑何为，至要在我。寄愁天上，埋忧地下。叛散《五经》，灭弃《风》、《雅》。百家杂碎，请用从火。抗志山栖，游心海左。元气为舟，微风为柂。柂，船尾也，音徒可反。敖翔太清，纵意容冶。

	 

	尚书令荀彧闻统名，奇之，举为《尚书》郎。后参丞相曹操军事。每论说古今及时俗行事，恒发愤叹息。因著论名曰《昌言》，昌，当也。《尚书》曰：“汝亦昌言。”凡三十四篇，十余万言。

	 

	献帝逊位之岁，统卒，时年四十一。友人东海缪袭常称统才章足继西京董、贾、刘、杨。董仲舒、贾谊、刘向、杨雄也。袭字熙伯，辟御史府，后至《尚书》、光禄勋。今简撮其书有益政者，略载之云。

	 

	《理乱篇》曰：

	 

	豪杰之当天命者，未始有天下之分者也。无天下之分，故战争者竞起焉。于斯之时，并伪假天威，矫据方国，拥甲兵与我角才智，程勇力与我竞雌雄，不知去就，疑误天下，盖不可数也。角知者皆穷，角力者皆负，形不堪复伉，埶不足复校，乃始羁首系颈，就我之衔绁耳。衔，勒也。绁，缰也。夫或曾为我之尊长矣，或曾与我为等侪矣，或曾臣虏我矣，或曾执囚我矣。彼之蔚蔚，皆匈詈腹诅，幸我之不成，蔚与郁古字通。而以奋其前志，讵肯用此为终死之分邪？

	 

	及继体之时，民心定矣。普天之下，赖我而得生育，由我而得富贵，安居乐业，长养子孙，天下晏然，皆归心于我矣。豪杰之心既绝，士民之志已定，贵有常家，尊在一人。当此之时，虽下愚之才居之，犹能使恩同天地，威侔鬼神。暴风疾霆，不足以方其怒；阳春时雨，不足以喻其泽；周、孔数千，无所复角其圣；贲、育百万，无所复奋其勇矣。

	 

	彼后嗣之愚主，见天下莫敢与之违，自谓若天地之不可亡也，乃奔其私嗜，骋其邪欲，君臣宣淫，上下同恶。《左传》泄冶谏陈灵公曰：“公卿宣淫，人无效焉。”杜预注云：“宣，示也。”目极角抵之观，耳穷郑卫之声。武帝元封三年，作角抵戏。《音义》云：“两两相当角力，角伎蓺射御，故名角抵，盖杂伎乐也，巴俞戏鱼龙蔓延之属也。后更名平乐观。”《礼记》曰“郑音好滥淫志，宋音宴安溺志”也。入则耽于妇人，出则驰于田猎。荒废庶政，弃亡人物，澶漫弥流，无所底极。澶漫犹纵逸也。澶音徒旦反。《庄子外篇》曰“澶漫为乐”也。信任亲爱者，尽佞谄容说之人也；宠贵隆丰者，尽后妃姬妾之家也。使饿狼守庖厨，饥虎牧牢豚，遂至熬天下之脂膏，斫生人之骨髓。怨毒无聊，祸乱并起，中国扰攘，四夷侵叛，土崩瓦解，一朝而去。昔之为我哺乳之子孙者，今尽是我饮血之寇仇也。至于运徙埶去，犹不觉悟者，岂非富贵生不仁，沉溺致愚疾邪？存亡以之迭代，政乱从此周复，天道常然之大数也。《左传》曰“美恶周必复，天之道也。”

	 

	又政之为理者，取一切而已，非能斟酌贤愚之分，以开盛衰之数也。日不如古，弥以远甚，岂不然邪？汉兴以来，相与同为编户齐民，而以财力相君长者，世无数焉。而清洁之士，徒自苦于茨棘之闲，无所益损于风俗也。豪人之室，连栋数百，膏田满野，奴婢千群，徒附万计。徒，众也。附，亲也。船车贾贩，周于四方；废居积贮，满于都城。《史记》曰：“转毂百数，废居蓄邑。”注云：“有所废，有所蓄，言其乘时射利也。”琦赂宝货，巨室不能容；琦，玮也。《抱朴子》曰“片玉可以琦，奚必俟盈尺”也。马牛羊豕，山谷不能受。妖童美妾，填乎绮室；倡讴伎乐，列乎深堂。宾客待见而不敢去，车骑交错而不敢进。三牲之肉，臭而不可食；清醇之酎，败而不可饮。睇盼则人从其目之所视，喜怒则人随其心之所虑。此皆公侯之广乐，君长之厚实也。苟能运智诈者，则得之焉；苟能得之者，人不以为罪焉。源发而横流，路开而四通矣。求士之舍荣乐而居穷苦，舍音式者反。弃放逸而赴束缚，夫谁肯为之者邪！束缚谓自洁清如拘执也。夫乱世长而化世短。乱世则小人贵宠，君子困贱。当君子困贱之时，局高天，蹐厚地，犹恐有镇厌之祸也。《诗·小雅》曰：“谓天盖高，不敢不局；谓地盖厚，不敢不蹐。”毛苌注云：“局，曲也。蹐，累足也。”逮至清世，则复入于矫枉过正之检。老者耄矣，不能及宽饶之俗；少者方壮，将复困于衰乱之时。是使奸人擅无穷之福利，而善士挂不赦之罪辜。苟目能辩色，耳能辩声，口能辩味，体能辩寒温者，将皆以修洁为讳恶，设智巧以避之焉，况肯有安而乐之者邪？斯下世人主一切之愆也。

	 

	昔春秋之时，周氏之乱世也。逮乎战国，则又甚矣。秦政乘并兼之埶，放虎狼之心，政，始皇名也。屠裂天下，吞食生人，暴虐不已，以招楚汉用兵之苦，甚于战国之时也。汉二百年而遭王莽之乱，汉至王莽篡位二百一十四年。云二百者，举全数。计其残夷灭亡之数，又复倍乎秦、项矣。以及今日，名都空而不居，百里绝而无民者，不可胜数。孝平帝时，凡郡国一百三，县邑一千三百一十四，道三十四，侯国二百四十一。地东西九千三百二里，南北一万三百六十八里。人户一千二百二十三万三千六十二，口五千九百五十九万四千九百七十八。此汉家极盛之时。遭王莽丧乱，暨光武中兴，海内人户，准之于前，十裁二三，边方萧条，略无孑遗。孝灵遭黄巾之寇，献帝婴董卓之祸，英雄棋峙，白骨膏野，兵乱相寻三十余年，三方既宁，万不存一也。此则又甚于亡新之时也。悲夫！不及五百年，大难三起，秦三王二帝通在位四十九年，前汉二百三十年，后汉百九十五年，凡四百七十四年，故云不及五百年也。三起谓秦末及王莽并献帝时也。中闲之乱，尚不数焉。变而弥猜，下而加酷，下犹后也。推此以往，可及于尽矣。嗟乎！不知来世圣人救此之道，将何用也？又不知天若穷此之数，欲何至邪？

	 

	《损益篇》曰：

	 

	作有利于时，制有便于物者，可为也。事有乖于数，法有玩于时者，可改也。故行于古有其迹，用于今无其功者，不可不变。变而不如前，易有多所败者，亦不可不复也。汉之初兴，分王子弟，委之以士民之命，假之以杀生之权。于是骄逸自恣，志意无厌。鱼肉百姓，以盈其欲；报蒸骨血，以快其情。上有篡叛不轨之奸，下有暴乱残贼之害。虽藉亲属之恩，盖源流形埶使之然也。降爵削土，稍稍割夺，卒至于坐食奉禄而已。然其洿秽之行，淫昏之罪，犹尚多焉。故浅其根本，轻其恩义，犹尚假一日之尊，收士民之用。况专之于国，擅之于嗣，岂可鞭笞叱咤，而使唯我所为者乎？时政雕敝，风俗移易，纯朴已去，智惠已来。《老子》曰“智惠出，有大伪”也。出于礼制之防，放于嗜欲之域久矣，固不可授之以柄，假之以资者也。是故收其奕世之权，校其从横之埶，善者早登，否者早去，去音袪莒反。故下土无壅滞之士，国朝无专贵之人。此变之善，可遂行者也。

	 

	井田之变，豪人货殖，馆舍布于州郡，田亩连于方国。身无半通青纶之命，而窃三辰龙章之服；《十三州志》曰：“有秩、啬夫，得假半章印。”《续汉·舆服志》曰：“百石，青绀纶，一采，宛转缪织，长丈二尺。”《说文》：“纶，青丝绶也。”郑玄注《礼记》曰：“纶，今有秩、啬夫所佩也。”三辰，日、月、星也。龙章谓山龙之章。皆画于衣也。不为编户一伍之长，而有千室名邑之役。《周礼》小司徒职：“五人为伍。”《前书》曰：“五家为伍，伍有长。”《论语》孔子曰：“千室之邑，百乘之家。”言豪强之家，身无品秩，而强富比于公侯也。荣乐过于封君，埶力侔于守令。财赂自营，犯法不坐。刺客死士，为之投命。至使弱力少智之子，被穿帷败，寄死不敛，冤枉穷困，不敢自理。虽亦由网禁簄阔，盖分田无限使之然也。今欲张太平之纪纲，立至化之基趾，齐民财之丰寡，正风俗之奢俭，非井田实莫由也。此变有所败，而宜复者也。

	 

	肉刑之废，轻重无品，下死则得髡钳，下髡钳则得鞭笞。下犹减也。死者不可复生，而髡者无伤于人。髡笞不足以惩中罪，安得不至于死哉！言髡笞太轻，不足畏惧，而奸人冒罪，以陷于死。明复古肉刑，则人不陷于死也。夫鸡狗之攘窃，男女之淫奔，酒醴之赂遗，谬误之伤害，皆非值于死者也。杀之则甚重，髡之则甚轻。不制中刑以称其罪，则法令安得不参差，杀生安得不过谬乎？今患刑轻之不足以惩恶，则假臧货以成罪，托疾病以讳杀。假增臧货，以益其罪。托称疾病，令死于狱也。科条无所准，名实不相应，恐非帝王之通法，圣人之良制也。或曰：过刑恶人，可也；过刑善人，岂可复哉？曰：若前政以来，未曾枉害善人者，则有罪不死也，言善人有罪，亦当杀之也。是为忍于杀人也，而不忍于刑人也。今令五刑有品，轻重有数，科条有序，名实有正，非杀人逆乱鸟兽之行甚重者，皆勿杀。鸟兽之行谓蒸报也。嗣周氏之秘典，续吕侯之祥刑，此又宜复之善者也。《周礼·大司寇》职：“掌邦之三典，以佐王刑邦国，诘四方，一曰刑新国用轻典，二曰刑平国用中典，三曰刑乱国用重典。”祥，善也。《尚书》曰：“教尔祥刑。”

	 

	《易》曰：“阳一君二臣，君子之道也；阴二君一臣，小人之道也。”《系词》之文也。《阳卦》一阳而二阴，《阴卦》一阴而二阳。阳为君，阴为臣。然则寡者，为人上者也；众者，为人下者也。一伍之长，才足以长一伍者也；一国之君，才足以君一国者也；天下之王，才足以王天下者也。愚役于智，犹枝之附干，此理天下之常法也。制国以分人，立政以分事，人远则难绥，事总则难了。今远州之县，或相去数百千里，虽多山陵洿泽，犹有可居人种谷者焉。当更制其境界，使远者不过二百里。明版籍以相数阅，审什伍以相连持，《周礼》曰：“凡在版者。”注云：“版，名籍也，以版为之也。”限夫田以断并兼，定五刑以救死亡，《司马法》曰：“步百为亩，亩百为夫，夫三为屋，屋三为井。”并兼谓豪富之家以财埶并取贫人之田而兼有之。益君长以兴政理，急农桑以丰委积，去末作以一本业，敦教学以移情性，表德行以厉风俗，核才蓺以叙官宜，简精悍以习师田，《周礼》曰：“凡师田斩牲以左右徇陈。”注云：“示犯誓必杀也。”修武器以存守战，严禁令以防僭差，信实罚以验惩劝，纠游戏以杜奸邪，察苛刻以绝烦暴。审此十六者以为政务，操之有常，课之有限，安宁勿懈墯，有事不迫遽，圣人复起，不能易也。

	 

	向者，天下户过千万，除其老弱，但户一丁壮，则千万人也。遗漏既多，又蛮夷戎狄居汉地者尚不在焉。丁壮十人之中，必有堪为其什伍之长，推什长已上，则百万人也。又十取之，则佐史之才已上十万人也。又十取之，则可使在政理之位者万人也。以筋力用者谓之人，人求丁壮；以才智用者谓之士，士贵耆老。充此制以用天下之人，犹将有储，何嫌乎不足也？故物有不求，未有无物之岁也；士有不用，未有少士之世也。夫如此，然后可以用天性，究人理，兴顿废，属断绝，属犹续也。网罗遗漏，拱柙天人矣。拱，执也。柙，槛也。柙，音下甲反。

	 

	或曰：善为政者，欲除烦去苛，并官省职，为之以无为，事之以无事，何子言之云云也？《老子》云“为无为，事无事”也。曰：若是，三代不足摹，圣人未可师也。摹，法也。三代皆用肉刑及井田之法，今不用，是不摹之也。君子用法制而至于化，小人用法制而至于乱。均是一法制也，或以之化，或以之乱，行之不同也。苟使豺狼牧羊豚，盗跖主征税，国家昏乱，吏人放肆，则恶复论损益之闲哉！恶音乌。夫人待君子然后化理，国待蓄积乃无忧患。君子非自农桑以求衣食者也，蓄积非横赋敛以取优饶者也。奉禄诚厚，则割剥贸易之罪乃可绝也；蓄积诚多，则兵寇水旱之灾不足苦也。故由其道而得之，民不以为奢；由其道而取之，民不以为劳。天灾流行，开仓库以禀贷，不亦仁乎？衣食有余，损靡丽以散施，不亦义乎？彼君子居位为士民之长，固宜重肉累帛，朱轮四马。今反谓薄屋者为高，藿食者为清，既失天地之性，又开虚伪之名，使小智居大位，庶绩不咸熙，未必不由此也。得拘洁而失才能，非立功之实也。拘洁谓自拘束而洁其身者，即隐逸之人也。以廉举而以贪去，非士君子之志也。去音欺吕反。夫选用必取善士。善士富者少而贫者多，禄不足以供养，安能不少营私门乎？从而罪之，是设机置阱以待天下之君子也。阱，穿地陷兽也。机，弩牙也。

	 

	盗贼凶荒，九州代作，饥馑暴至，军旅卒发，横税弱人，割夺吏禄，所恃者寡，所取者猥，猥犹多也。万里悬乏，首尾不救，徭役并起，农桑失业，兆民呼嗟于昊天，贫穷转死于沟壑矣。今通肥饶之率，计稼穑之入，令亩收三斛，斛取一斗，未为甚多。一岁之闲，则有数年之储，虽兴非法之役，恣奢侈之欲，广爱幸之赐，犹未能尽也。不循古法，规为轻税，及至一方有警，一面被灾，未逮三年，校计骞短，坐视战士之蔬食，立望饿殍之满道，如之何为君行此政也？《孟子》曰：“涂有饿莩而不知发。”赵岐注云：“饿死者曰莩”。莩与殍通，音皮表反。二十税一，名之曰貊，况三十税一乎？《孟子》载白圭曰：“吾欲二十而取一何如？”孟子曰：“子之道貊道也。”赵岐注云：“貊，夷貊之人在荒者也。貊在北方，其气寒，不生五谷，无中国之礼，故可二十取一而足也。”此言欲轻税也。夫薄吏禄以丰军用，缘于秦征诸侯，续以四夷，汉承其业，遂不改更，危国乱家，此之由也。今田无常主，民无常居，吏食日禀，禀，给也。班禄未定。可为法制，画一定科，租税十一，更赋如旧。更赋，已见《光武纪》也。今者土广民稀，中地未垦；上田已耕，唯中地已下未也。虽然，犹当限以大家，勿令过制。其地有草者，尽曰官田，力堪农事，乃听受之。若听其自取，后必为奸也。

	 

	《法诫篇》曰：

	 

	《周礼》六典，冢宰贰王而理天下。《尔雅》曰：“冢，大也。”贰谓副贰也。《周礼·天官冢宰》“掌建邦之六典，以佐王理邦国。一曰理典，以理官府；二曰教典，以扰万姓；三曰礼典，以谐万姓；四曰政典，以均万姓；五曰刑典，以悫万姓；六曰事典，以生万姓”也。春秋之时，诸侯明德者，皆一卿为政。爰及战国，亦皆然也。秦兼天下，则置丞相，而贰之以御史大夫。自高帝逮于孝成，因而不改，多终其身。汉之隆盛，是惟在焉。夫任一人则政专，任数人则相倚。政专则和谐，相倚则违戾。和谐则太平之所兴也，违戾则荒乱之所起也。光武皇帝愠数世之失权，忿强臣之窃命，愠犹恨也。数代谓元、成、哀、平。强臣谓王莽。矫枉过直，政不任下，虽置三公，事归台阁。台阁谓《尚书》也。自此以来，三公之职，备员而已，然政有不理，犹加谴责。而权移外戚之家，宠被近习之竖，亲其党类，用其私人，内充京师，外布列郡，颠倒贤愚，贸易选举，疲驽守境，贪残牧民，挠扰百姓，忿怒四夷，挠音火高反。招致乖叛，乱离斯瘼。瘼，病也。怨气并作，阴阳失和，三光亏缺，怪异数至，虫螟食稼，水旱为醔，此皆戚宦之臣所致然也。反以策让三公，至于死免，乃足为叫呼苍天，号啕泣血者也。又中世之选三公也，务于清箻谨慎，循常习故者。是妇女之检柙，乡曲之常人耳，恶足以居斯位邪？检柙犹规矩也。埶既如彼，选又如此，而欲望三公勋立于国家，绩加于生民，不亦远乎？昔文帝之于邓通，可谓至爱，而犹展申徒嘉之志。展犹申也。文帝时，太中大夫邓通居上傍，有怠慢礼，丞相申屠嘉奏事见之，罢朝，召通责之曰：“通小臣，戏殿上，大不敬，当斩。”通顿首，首尽出血。文帝使人召通，谢丞相曰：“此吾弄臣，君其释之。”夫见任如此，则何患于左右小臣哉？至如近世，外戚臣竖请托不行，意气不满，立能陷人于不测之祸，恶可得弹正者哉！曩者任之重而责之轻，今者任之轻而责之重。昔贾谊感绛侯之困辱，因陈大臣廉耻之分，开引自裁之端。文帝时贾谊上书曰：“大臣有罪，不执缚系引而行也。其有大罪者，闻命则北面再拜，跪而自裁，上不使人捽抑而刑之也。”是时丞相绛侯周勃免就国，人有告勃谋反，系长安狱，卒无事，复爵邑，故谊以此讥上。上深纳其言，是后大臣有罪，皆自杀，不受刑也。自此以来，遂以成俗。继世之主，生而见之，习其所常，曾莫之悟。呜呼，可悲夫！左手据天下之图，右手刎其喉，愚者犹知难之，况明哲君子哉！言不以重利害其生。事见《庄子》。光武夺三公之重，至今而加甚，不假后党以权，数世而不行，盖亲疏之埶异也。言光武夺三公重任，今夺更甚。光武不假后党威权，数代遂不遵行。此为三公疏，后族亲故也。母后之党，左右之人，有此至亲之埶，故其贵任万世。常然之败，无世而无之，莫之斯鉴，亦可痛矣。未若置丞相自总之。若委三公，则宜分任责成。夫使为政者，不当与之婚姻；婚姻者，不当使之为政也。如此，在位病人，病人谓万姓困敝也。举用失贤，百姓不安，争讼不息，天地多变，人物多妖，然后可以分此罪矣。

	 

	或曰：政在一人，权甚重也。曰：人实难得，何重之嫌？昔者霍禹、窦宪、邓骘、梁冀之徒，籍外戚之权，管国家之柄；及其伏诛，以一言之诏，诘朝而决，何重之畏乎？今夫国家漏神明于媟近，输权重于妇党，算十世而为之者八九焉。不此之罪而彼之疑，何其诡邪！此谓后党，彼谓三公也。诡犹违也。

	 

	论曰：百家之言政者尚矣。尚犹远也。大略归乎宁固根柢，革易时敝也。夫遭运无恒，意见偏杂，故是非之论，纷然相乖。尝试妄论之，谦不敢正言也。以为世非胥、庭，人乖鷇饮，化迹万肇，情故萌生。赫胥氏、大庭氏并古之帝号。《庄子》曰：“夫圣人鹑居而鷇饮。”言鹑鸟无常居，鷇饮不假物，并淳朴时也。肇，始也。虽周物之智，不能研其推变；山川之奥，未足况其纡险。《易·系辞》曰：“知周乎万物而道济天下。”推，迁也。《庄子》曰“凡人心险于山川，难知于天”也。则应俗适事，难以常条。如使用审其道，则殊涂同会；才爽其分，则一豪以乖。用得其人，审其道也。授非其才，爽其分也。《易·系辞》曰：“天下同归而殊涂，一致而百虑。”《易纬》曰：“差以毫厘，失之千里。”何以言之？若夫玄圣御世，则天同极，施舍之道，宜无殊典。《庄子》曰：“玄圣，素王道也。”极犹致也。言法天之道，同其致也。施舍犹兴废也。而损益异运，文朴递行。《论语》孔子曰：“殷因于夏礼，所损益可知也。”朴，质也。《礼记》曰“文质再而复”也。用明居晦，回泬于曩时；兴戈陈俎，参差于上世。回泬犹携互不齐一也。泬音穴。及至戴黄屋，服絺衣，丰薄不齐，而致化则一；《前书音义》曰：“天子车以黄缯为盖里，故曰黄屋。”《韩子》曰：“尧之王天下也，冬日鹿裘，夏日葛衣。”絺，葛也。亦有宥公族，黥国储，宽惨巨隔，而防非必同。此其分波而共源，百虑而一致者也。《礼记》曰：“公族有死罪，狱成，有司谳于公曰‘某之罪在大辟’，公曰‘宥之’。有司又曰‘在大辟’，公又曰‘宥之’。”《史记》曰，秦孝公太子犯法，卫鞅曰“太子君嗣也，不可施刑，刑其傅公子虔，黥其师公孙贾”也。若乃偏情矫用，则枉直必过。《孟子》曰：“矫枉过直。”矫，正也。枉，曲也。言正曲者过于直，以喻为政者惩奢则太俭，患宽则伤猛，不能折衷也。故葛屦履霜，敝由崇俭；《诗·魏风序》曰：“葛屦，刺褊也。其君俭啬褊急，而无德以将之。”《诗》曰：“纠纠葛屦，可以履霜。”郑玄注云：“葛屦贱，皮屦贵，魏俗至冬犹葛屦，可用履霜，利其贱也。”楚楚衣服，戒在穷赊；《诗·曹风序》曰：“蜉蝣，刺奢也。”《诗》曰：“蜉蝣之羽，衣裳楚楚。”毛苌注云：“蜉蝣，渠略也。朝生夕死，犹有羽翼以自饰。楚楚，鲜蝄也。喻曹朝群臣皆小人也。徒饰其衣裳，不知死亡之无日。”赊奢同。疏禁厚下，以尾大陵弱；疏禁谓防制太宽，厚下谓封建太广。言周室微弱而诸侯强盛，如尾大然。《左传》楚申无宇曰“末大必折，尾大不掉”也。敛威峻罚，以苛薄分崩。敛，聚也。言秦酷法，以至分崩也。斯《曹》、《魏》之刺，所以明乎国风；周、秦末轨，所以彰于微灭。故用舍之端，兴败资焉。是以繁简唯时，宽猛相济。刑书镌鼎，事有可详；三章在令，取贵能约。《左传》曰：“郑人铸刑书。”杜预注云“铸刑书于鼎，以为国之常法”也。高祖初入关，除秦苛法，约法三章，言其详约不同。太叔致猛政之曪，国子流遗爱之涕，《左传》曰：“郑子产有疾，谓子大叔曰：‘我死，子必为政。唯有德者能以宽服人，其次莫如猛。’”又曰：“子产卒，仲尼闻之，出涕曰：‘古之遗爱也。’”国子即子产也，郑穆公子国之子，因以为姓也。宣孟改冬日之和，平阳循画一之法。斯实弛张之弘致，可以征其统乎！宣孟，晋大夫赵盾也。《左传》贾季对酆舒曰：“赵衰，冬日之日也。赵盾，夏日之日也。”注云：“冬日可爱，夏日可畏。”《前书》平阳侯曹参为相国，百姓歌之曰：“萧何为法，讲若画一。曹参代之，守而勿失。载其清静，人以宁一。”数子之言当世失得皆究矣，然多谬通方之训，好申一隅之说。一隅谓一方偏见也。贵清静者，以席上为腐议；束名实者，以柱下为诞辞。清静谓道家也。席上谓儒也。腐，朽也。《礼记·儒行》曰：“儒有席上之珍。”高祖折随何曰：“安用腐儒哉。”名实，名家也。柱下，《老子》也。诞，虚也。言志各不同也。或推前王之风，可行于当年，有引救敝之规，宜流于长世。稽之笃论，将为敝矣。如以舟无推陆之分，瑟非常调之音，古法不施于今，犹舟不可行之于陆也。今法有合于时，如瑟可移柱而调也。《庄子》曰“是推舟于陆，劳而无功”也。《前书》董仲舒曰：“琴瑟不调，甚者必解而更张之，乃可鼓也。为政不行，甚者必变而更化之，乃可理也。”不阳局以疑远，不拘玄以妨素，则化枢各管其极，理略可得而言与？音余。

	 

	赞曰：管视好偏，群言难一。救朴虽文，矫迟必疾。举端自理，滞隅则失。详观时蠹，成昭政术。滞隅谓偏执一隅也。《淮南子》曰：“非循一迹之路，守一隅之指，而不与俗推移也。”