汉承战国余烈，多豪猾之民。其并兼者则陵横邦邑，桀健者则雄张闾里。横音胡孟反。张音知亮反。且宰守旷远，户口殷大。《前书》曰，成帝户一千二百二十三万三千六十，口五千九百五十九万四千九百七十八，汉极盛矣。故临民之职，专事威断，族灭奸轨，先行后闻。先行刑而后闻奏也。肆情刚烈，成其不桡之威。桡，屈也。《前书》宁成为济南都尉，而郅都为守。始前数都尉，步入府，因吏谒守如县令，其畏都如此。及成往，直陵都出其上。都素闻其声，善遇之，与结欢。违众用己，表其难测之智。《前书》严延年为河南太守，众人所谓当死者一朝出之，所谓当生者诡杀之，吏人莫能测其用意深浅也。至于重文横入，为穷怒之所迁及者，亦何可胜言。重犹深也。横犹枉也。穷，极也。言迁怒于无罪之人。故乃积骸满藊，漂血十里。阱，坑也。《前书》尹赏守长安令，得一切以便宜从事。赏至，修理长安狱，穿地方深各数丈，名为虎穴。乃部户曹掾史，杂举长安中轻薄少年恶子，无市藉商贩作务，而鲜衣凶服者，得数百人，尽以次内穴中，覆以大石，皆相枕藉死。又王温舒为河内太守，捕郡中豪猾论报，流血十余里也。致温舒有虎冠之吏，王温舒为中尉，穷案奸猾，尽糜烂狱中。其爪牙吏，虎而冠者也。《音义》云“言其残虐之甚”也。延年受屠伯之名，岂虚也哉！《前书》严延年为河南太守，所诛杀血流数里。河南号曰“屠伯”，言若屠人之杀六畜也。若其揣挫强埶，摧勒公卿，碎裂头脑而不顾，亦为壮也。《前书》济南瞷氏，宗人三百余家，豪猾，二千石莫能制。郅都为济南守，至则诛瞷氏首恶，郡中路不拾遗，都后竟坐斩。又赵广汉为京兆尹，侵犯贵戚大臣，将吏卒入丞相魏相府，召其夫人跪庭下受辞，责以杀婢事。司直萧望之劾奏广汉摧辱大臣，伤化不道，坐即斩。破碎头脑言不避诛戮也。

	 

	自中兴以后，科网稍密，吏人之严害者，方于前世省矣。而阉人亲娅，侵虐天下。《尔雅》曰：“两婿相谓曰娅。”至使阳球磔王甫之尸，张俭剖曹节之墓。若此之类，虽厌快众愤，亦云酷矣！俭知名，故附党人篇。刘淑、李膺等传也。

	 

	董宣字少平，陈留圉人也。初为司徒侯霸所辟，举高第，累迁北海相。到官，以大姓公孙丹为五官掾。丹新造居宅，而卜工以为当有死者，丹乃令其子杀道行人，置尸舍内，以塞其咎。宣知，即收丹父子杀之。丹宗族亲党三十余人，操兵诣府，称冤叫号。宣以丹前附王莽，虑交通海贼，乃悉收系剧狱，剧县之狱。使门下书佐水丘岑尽杀之。姓水丘，名岑也。青州以其多滥，奏宣考岑，宣坐征诣廷尉。在狱，晨夜讽诵，无忧色。及当出刑，官属具馔送之，宣乃厉色曰：“董宣生平未曾食人之食，况死乎！”升车而去。时同刑九人，次应及宣，光武驰使驺骑特原宣刑，且令还狱。遣使者诘宣多杀无辜，宣具以状对，言水丘岑受臣旨意，罪不由之，愿杀臣活岑。使者以闻，有诏左转宣怀令，令青州勿案岑罪。岑官至司隶校尉。

	 

	后江夏有剧贼夏喜等寇乱郡境，以宣为江夏太守。到界，移书曰：“朝廷以太守能禽奸贼，故辱斯任。今勒兵界首，檄到，幸思自安之宜。”喜等闻，惧，即时降散。外戚阴氏为郡都尉，宣轻慢之，坐免。

	 

	后特征为洛阳令。时湖阳公主苍头白日杀人，因匿主家，吏不能得。及主出行，而以奴骖乘，宣于夏门亭候之，乃驻车叩马，以刀画地，大言数主之失，叱奴下车，因格杀之。主即还宫诉帝，帝大怒，召宣，欲棰杀之。宣叩头曰：“愿乞一言而死。”帝曰：“欲何言？”宣曰：“陛下圣德中兴，而纵奴杀良人，将何以理天下乎？臣不须棰，请得自杀。”即以头击楹，流血被面。帝令小黄门持之，使宣叩头谢主，宣不从，强使顿之，宣两手据地，终不肯俯。主曰：“文叔为白衣时，臧亡匿死，吏不敢至门。今为天子，威不能行一令乎？”帝笑曰：“天子不与白衣同。”因来强项令出。《谢承书》曰：“来令诣太官赐食。宣受诏出，饭尽，覆杯食机上。太官以状闻。上问宣，宣对曰：‘臣食不敢遗余，如奉职不敢遗力。’”赐钱三十万，宣悉以班诸吏。由是搏击豪强，莫不震栗。京师号为“卧虎”。歌之曰：“枹鼓不鸣董少平。”枹，击鼓杖也，音浮，其字从木也。

	 

	在县五年。年七十四，卒于官。诏遣使者临视，唯见布被覆尸，妻子对哭，有大麦数斛、敝车一乘。《谢承书》曰“有白马一匹，兰舆一乘”也。帝伤之，曰：“董宣廉洁，死乃知之！”以宣尝为二千石，赐艾绶，葬以大夫礼。拜子并为郎中，后官至齐相。诸本此下有说蔡茂事二十五字，亦有无者。案：茂自有传也。

	 

	樊晔字仲华，南阳新野人也。与光武少游旧。建武初，征为侍御史，迁河东都尉，引见云台。初，光武微时，尝以事拘于新野，晔为市吏，馈饵一笥，《苍颉篇》曰：“馈，饷也。”《说文》曰：“饵，饼也。笥，竹器也。”帝德之不忘，仍赐晔御食，及乘舆服物。因戏之曰：“一笥饵得都尉，何如？”晔顿首辞谢。及至郡，诛讨大姓马适匡等。马适，姓也。《前书》有马适建。俗本“匡”上有“王”字者，误也。盗贼清，吏人畏之。数年，迁杨州牧，教民耕田种树理家之术。视事十余年，坐法左转轵长。轵，县，属河内郡，故城在今洛州济源县东南也。

	 

	隗嚣灭后，陇右不安，乃拜晔为天水太守。政严猛，好申韩法，申不害、韩非之法也。善恶立断。人有犯其禁者，率不生出狱，吏人及羌胡畏之。道不拾遗。行旅至夜，聚衣装道傍，曰“以付樊公”。凉州为之歌曰：“游子常苦贫，力子天所富。勤力之子。宁见乳虎穴，乳，产也。猛兽产乳护其子，则搏噬过常，故以喻也。诸本“穴”字或作“六”，误也。不入冀府寺。冀，天水县也。大笑期必死，忿怒或见置。嗟我樊府君，安可再遭值！”视事十四年，卒官。

	 

	永平中，显宗追思晔在天水时政能，以为后人莫之及，诏赐家钱百万。子融，有俊才，好黄老，不肯为吏。

	 

	李章字第公，河内怀人也。五世二千石。章习严氏春秋，宣帝时博士严彭祖也。经明教授，历州郡吏。光武为大司马，平定河北，召章置东曹属，数从征伐。

	 

	光武即位，拜阳平令。阳平，县，属东郡，故城今魏州莘县也。时赵、魏豪右往往屯聚，清河大姓赵纲遂于县界起坞壁，缮甲兵，为在所害。章到，乃设飨会，而延谒纲。纲带文剑，被羽衣，缉鸟羽以为衣也。《前书》栾大为五利将军，服羽衣也。从士百余人来到。章与对宴饮，有顷，手剑斩纲，伏兵亦悉杀其从者，因驰诣坞壁，掩击破之，吏人遂安。

	 

	迁千乘太守，坐诛斩盗贼过滥，征下狱免。岁中拜侍御史，出为琅邪太守。时北海安丘大姓夏长思等反，遂囚太守处兴，《风俗通》曰：“《史记》赵有辩士处子，故有处姓也。”而据营陵城。营陵，县，属北海郡也。章闻，即发兵千人，驰往击之。掾史止章曰：“二千石行不得出界，兵不得擅发。”《前书》杜钦奏记王凤曰“二千石守千里之地，任兵马之重，不宜去郡”也。章按剑怒曰：“逆虏无状，囚劫郡守，此何可忍！若坐讨贼而死，吾不恨也。”遂引兵安丘城下，募勇敢烧城门，与长思战，斩之，获三百余级，得牛马五百余头而还。兴归郡，以状上帝，悉以所得班劳吏士。后坐度人田不实征，以章有功，但司寇论。月余免刑归。复征，会病卒。

	 

	周{纟亏}字文通，下邳徐人也。为人刻削少恩，好韩非之术。少为廷尉史。

	 

	永平中，补南行唐长。到官，晓吏人曰：“朝廷不以长不肖，使牧黎民，而性仇猾吏，志除豪贼，且勿相试！”遂杀县中尤无状者数十人，吏人大震。迁博平令。博平，县，故城在今博州博平县东也。收考奸臧，无出狱者。以威名迁齐相，亦颇严酷，专任刑法，而善为辞案条教，辞案犹今案牍也。为州内所则。后坐杀无辜，复左转博平令。

	 

	建初中，为勃海太守。每赦令到郡，辄隐闭不出，先遣使属县尽决刑罪，乃出诏书。坐征诣廷尉，免归。

	 

	{纟亏}廉洁无资，常筑墼以自给。肃宗闻而怜之，复以为郎，再迁召陵侯相。廷掾惮{纟亏}严明，欲损其威，《续汉志》每郡有五官掾，县为廷掾也。乃晨取死人断手足，立寺门。{纟亏}闻，便往至死人边，若与死人共语状。阴察视口眼有稻芒，乃密问守门人曰：“悉谁载稿入城者？”悉犹知也。门者对：“唯有廷掾耳。”又问铃下：《汉官仪》曰：“铃下、侍合、辟车，此皆以名自定者也。”“外颇有疑令与死人语者不？”对曰：“廷掾疑君。”乃收廷掾考问，具服“不杀人，取道边死人”。后人莫敢欺者。

	 

	征拜洛阳令，下车，先问大姓主名，吏数闾里豪强以对。{纟亏}厉声怒曰：“本问贵戚若马、窦等辈，岂能知此卖菜佣乎？”于是部吏望风旨，争以激切为事。贵戚局蹐，京师肃清。皇后弟黄门郎窦笃从宫中归，夜至止奸亭，亭长霍延遮止笃，笃苍头与争，延遂拔剑拟笃，而肆詈恣口。笃以表闻。诏召司隶校尉、河南尹诣尚书谴问，遣剑戟士收{纟亏}送廷尉诏狱。数日贳出。贳，赦也，音市夜反。帝知{纟亏}奉法疾奸，不事贵戚，然苛惨失中，惨，虐也。数为有司所奏，八年，遂免官。

	 

	后为御史中丞。和帝即位，太傅邓彪奏{纟亏}在任过酷，不宜典司京辇。《汉官仪》曰：“御史中丞，外督部刺史，内领侍御史，纠察百司。”故云典司京辇。免归田里。后窦氏贵盛，笃兄弟秉权，睚眦宿怨，无不僵仆。僵，偃也。仆，踣也。{纟亏}自谓无全，乃柴门自守，以待其祸。然笃等以{纟亏}公正，而怨隙有素，遂不敢害。

	 

	永元五年，复征为御史中丞。诸窦虽诛，而夏阳侯瑰犹尚在朝。{纟亏}疾之，乃上疏曰：“臣闻臧文仲之事君也，见有礼于君者，事之如孝子之养父母；见无礼于君者，诛之如鹰鹯之逐鸟雀。《左氏传》季孙行父称臧文仲教行父事君之辞也。案夏阳侯瑰，本出轻薄，志在邪僻，学无经术，而妄构讲舍，外招儒徒，实会奸桀。轻忽天威，侮慢王室，又造作巡狩封禅之书，惑众不道，当伏诛戮，而主者营私，不为国计。夫涓流虽寡，浸成江河；爝火虽微，卒能燎野。《庄子》曰：“日月出矣，而爝火不息。”爝火，小火也。履霜有渐，可不惩革？《易》曰：“履霜坚冰至，其所由来者渐矣。”宜寻吕产专窃之乱，吕产，吕太后之兄子，封为梁王，太后崩，与弟禄作乱也。永惟王莽篡逆之祸，上安社稷之计，下解万夫之惑。”会瑰归国，{纟亏}迁司隶校尉。

	 

	六年夏旱，车驾自幸洛阳录囚徒，二人被掠生虫，坐左转骑都尉。七年，迁将作大匠。九年，卒于官。

	 

	黄昌字圣真，会稽余姚人也。余姚，今越州县也。本出孤微。居近学官，数见诸生修庠序之礼，因好之，遂就经学。又晓习文法，仕郡为决曹。《续汉志》曰：“决曹主罪法事。”刺史行部，见昌，甚奇之，辟从事。

	 

	后拜宛令，政尚严猛，好发奸伏。人有盗其车盖者，昌初无所言，后乃密遣亲客至门下贼曹家掩取得之，《续汉志》曰：“贼曹主盗贼事。”悉收其家，一时杀戮。大姓战惧，皆称神明。

	 

	朝廷举能，迁蜀郡太守。先太守李根年老多悖政，悖，乱也。百姓侵冤。及昌到，吏人讼者七百余人，悉为断理，莫不得所。密捕盗帅一人，胁使条诸县强暴之人姓名居处，乃分遣掩讨，无有遗脱。宿恶大奸，皆奔走它境。

	 

	初，昌为州书佐，其妇归宁于家，遇贼被获，遂流转入蜀为人妻。其子犯事，乃诣昌自讼。昌疑母不类蜀人，因问所由。对曰：“妾本会稽余姚戴次公女，州书佐黄昌妻也。妾尝归家，为贼所略，遂至于此。”昌惊，呼前谓曰：“何以识黄昌邪？”对曰：“昌左足心有黑子，常自言当为二千石。”《相书》曰：“足心有黑子者二千石。”昌乃出足示之。因相持悲泣，还为夫妇。

	 

	视事四年，征，再迁陈相。县人彭氏旧豪纵，造起大舍，高楼临道。昌每出行县，彭氏妇人辄升楼而观。昌不喜，遂敕收付狱，案杀之。

	 

	又迁为河内太守，又再迁颍川太守。永和五年，征拜将作大匠。汉安元年，进补大司农，左转太中大夫，卒于官。

	 

	阳球字方正，渔阳泉州人也。泉州故城在今幽州雍奴县南也。家世大姓冠盖。球能击剑，习弓马。性严厉，好申韩之学。郡吏有辱其母者，球结少年数十人，杀吏，灭其家，由是知名。初举孝廉，补尚书侍郎，闲达故事，其章奏处议，处，断也。常为台阁所崇信。出为高唐令，以严苛过理，郡守收举，收系举劾之也。会赦见原。

	 

	辟司徒刘宠府，举高第。九江山贼起，连月不解。三府上球有理奸才，拜九江太守。球到，设方略，凶贼殄破，收郡中奸吏尽杀之。

	 

	迁平原相。出教曰：“相前莅高唐，志埽奸鄙，遂为贵郡所见枉举。昔桓公释管仲射钩之仇，高祖赦季布逃亡之罪。虽以不德，敢忘前义。况君臣分定，而可怀宿昔哉！今一蠲往愆，期诸来效。若受教之后而不改奸状者，不得复有所容矣。”郡中咸畏服焉。时天下大旱，司空张颢条奏长吏苛酷贪污者，皆罢免之。球坐严苦，征诣廷尉，当免官。灵帝以球九江时有功，拜议郎。

	 

	迁将作大匠，坐事论。顷之，拜尚书令。奏罢鸿都文学，曰：“伏承有诏来中尚方为鸿都文学乐松、江览等三十二人图象立赞，以劝学者。臣闻《传》曰：‘君举必书。书而不法，后嗣何观！’《左传》曹刿谏鲁庄公之辞也。案松、览等皆出于微蔑，斗筲小人，依凭世戚，附托权豪，俯眉承睫，徼进明时。或献赋一篇，或鸟篆盈简，八体书有鸟篆，象形以为字也。而位升郎中，形图丹青。亦有笔不点牍，辞不辩心，假手请字，妖伪百品，莫不被蒙殊恩，蝉蜕滓浊。《说文》曰：“蜕，蝉蛇所解皮也。”蜕音式锐反。楚词曰：“济江海兮蝉蜕。”或音它外反。是以有识掩口，天下嗟叹。臣闻图像之设，以昭劝戒，欲令人君动鉴得失。未闻竖子小人，诈作文颂，而可妄窃天官，垂象图素者也。今太学、东观足以宣明圣化。愿罢鸿都之选，以消天下之谤。”书奏不省。

	 

	时中常侍王甫、曹节等奸虐弄权，扇动外内，球尝拊髀发愤曰：“若阳球作司隶，此曹子安得容乎？”光和二年，迁为司隶校尉。王甫休沐里舍，球诣阙谢恩，奏收甫及中常侍淳于登、袁赦、封｛曰/羽｝、｛曰/羽｝章吐盍反。中黄门刘毅、小黄门庞训、朱禹、齐盛等，及子弟为守令者，奸猾纵恣，罪合灭族。太尉段颎谄附佞幸，宜并诛戮。于是悉收甫、颎等送洛阳狱，及甫子永乐少府萌、沛相吉。球自临考甫等，五毒备极。萌谓球曰：“父子既当伏诛，少以楚毒假借老父。”球曰：“若罪恶无状，若，汝也。死不灭责，乃欲求假借邪？”萌乃骂曰：“尔前奉事吾父子如奴，奴敢反汝主乎！今日困吾，行自及也！”球使以土窒萌口，棰朴交至，父子悉死杖下。颎亦自杀。乃僵磔甫尸于夏城门，大署榜曰“贼臣王甫”。尽没入财产，妻子皆徙比景。

	 

	球既诛甫，复欲以次表曹节等，乃来中都官从事曰：“且先去大猾，当次案豪右。”权门闻之，莫不屏气。诸奢饰之物，皆各缄縢，不敢陈设。《说文》曰：“缄，束箧也。”孔安国注尚书曰：“縢，缄也。”京师畏震。

	 

	时顺帝虞贵人葬，百官会丧还，曹节见磔甫尸道次，慨然抆泪曰：抆，拭也，音亡粉反。“我曹自可相食，何宜使犬舐其汁乎？”语诸常侍，今且俱入，勿过里舍也。节直入省，白帝曰：“阳球故酷暴吏，前三府奏当免官，以九江微功，复见擢用。愆过之人，好为妄作，不宜使在司隶，以骋毒虐。”帝乃徙球为卫尉。时球出谒陵，节来尚书令召拜，不得稽留尺一。球被召急，因求见帝，叩头曰：“臣无清高之行，横蒙鹰犬之任。前虽纠诛王甫、段颎，盖简落狐狸，未足宣示天下。愿假臣一月，必令豺狼鸱枭，各服其辜。”叩头流血。殿上呵叱曰：“卫尉捍诏邪！”至于再三，乃受拜。

	 

	其冬，司徒刘郃与球议收案张让、曹节，节等知之，共诬白郃等。语已见《陈球传》。遂收球送洛阳狱，诛死，妻子徙边。

	 

	王吉者，陈留浚仪人，中常侍甫之养子也。甫在《宦者传》。吉少好诵读书传，喜名声，而性残忍。以父秉权宠，年二十余，为沛相。晓达政事，能断察疑狱，发起奸伏，多出觿议。课使郡内各举奸吏豪人诸常有微过酒肉为臧者，虽数十年犹加贬弃，注其名籍。专选剽悍吏，击断非法。若有生子不养，即斩其父母，合土棘埋之。凡杀人皆磔尸车上，随其罪目，宣示属县。目，罪名也。夏月腐烂，则以绳连其骨，周遍一郡乃止，见者骇惧。视事五年，凡杀万余人。其余惨毒刺刻，不可胜数。郡中惴恐，惴，惧也，音之瑞反。莫敢自保。及阳球奏甫，乃就收执，死于洛阳狱。

	 

	论曰：古者敦庬，善恶易分。《左传》申叔时曰：“人生敦庬，和同以听。”杜预注云：“敦庬，厚大也。”至于画衣冠，异服色，而莫之犯。《白武通》曰：“画象者，其衣服象五刑也。犯墨者蒙巾，犯劓者以赭著其衣，犯髌者以墨蒙其髌处而画之，犯宫者杂扉，犯大辟者布衣无领。”墨，黥面也。叔世偷薄，《左传》曰：“叔向曰：‘三辟之兴，皆叔代也。’”叔代犹末代也。偷，苟且也。本或作“渝”。渝，变也。上下相蒙，《左传》介之推曰：“下义其罪，上赏其奸，上下相蒙，难与处矣。”蒙，欺也。德义不足以相洽，化导不能以惩违，遂乃严刑痛杀，随而绳之，致刻深之吏，以暴理奸，倚疾邪之公直，济忍苛之虐情。汉世所谓酷能者，盖有闻也。皆以敢捍精敏，巧附文理，风行霜烈，威誉諠赫。与夫断断守道之吏，何工否之殊乎！《尚书》曰：“如有一介臣，断断猗。”孔安国注云：“断断猗然专一之臣也。”故严君蚩黄霸之术，《前书》严延年为河南太守，严刑峻罚。时黄霸为颍川太守，以宽恕为化，郡中亦平，屡蒙丰年，凤皇屡集。上下诏称扬其行，加金爵之赏。延年素轻霸为人，及比郡为守，褒赏反在己前，心内不服。河南界中又有蝗，府丞狐义出行蝗，还见延年。延年曰：“此蝗岂凤皇食邪？”密人笑卓茂之政，《茂传》曰：“初茂到县，有所废置，吏人笑之。”猛既穷矣，而犹或未胜。然朱邑不以笞辱加物，《前书》曰：“朱邑以爱利为行，未尝笞辱人。”袁安未尝鞫人臧罪，《安传》曰“安为河南尹，政号严明，然未曾以臧罪鞫人”也。而猾恶自禁，人不欺犯。何者？以为威辟既用，而苟免之行兴；辟，法也，音频亦反。仁通道孚，故感被之情著。《左传》曰：“小信未孚。”杜预注云：“孚，大信也。”此言仁信之道，大信于人。苟免者威隙则奸起，感被者人亡而思存。若子产卒，仲尼闻之，曰“古之遗爱也”。由一邦以言天下，则刑讼繁措，可得而求乎！

	 

	赞曰：大道既往，刑礼为薄。《老子》曰：“大道废，有仁义。”又曰：“礼者，忠信之薄而乱之始。”斯人散矣，机诈萌作。《论语》曾子曰“上失其道，人散久矣，如得其情，则哀矜而勿喜”也。去杀由仁，济宽非虐。《论语》曰：“善人为邦百年，亦可以胜残去杀。”此言用仁德化人，人知礼节，可以无杀戮也。《左传》曰：“宽以济猛，猛以济宽。”言政宽则人慢，故须以猛济之，非故为暴虐也。末暴虽胜，崇本或略。《春秋繁露》曰：“君者，国之本也。夫为国，其化莫大于崇本。崇本则君化若神，不崇本则无以兼人。”此言酷暴为政化之末，虽得胜残，而崇本之道尚为略也。