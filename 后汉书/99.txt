袁安字邵公，汝南汝阳人也。祖父良，习《孟氏易》，孟喜字长卿，东海人。明《易》，为丞相掾。见《前书》。平帝时举明经，为太子舍人；《续汉志》曰：“太子舍人，秩二百石，无员。”建武初，至成武令。成武，今曹州县。

	 

	安少传良学。为人严重有威，见敬于州里。初为县功曹，《续汉志》曰：“县功曹史，主选署功劳。”奉檄诣从事，从事因安致书于令。《续汉志》曰：“每州刺史皆有从事史。”安曰：“公事自有邮驿，私请则非功曹所持。”辞不肯受，从事惧然而止。惧音九具反。后举孝廉，《汝南先贤传》曰“时大雪积地丈余，洛阳令身出案行，见人家皆除雪出，有乞食者。至袁安门，无有行路。谓安己死，令人除雪入户，见安僵卧。问何以不出。安曰：‘大雪人皆饿，不宜干人。’令以为贤，举为孝廉”也。除阴平长、任城令，阴平，县，故城在今沂州承县西南。任城，今兖州县也。所在吏人畏而爱之。

	 

	永平十三年，楚王英谋为逆，事下郡覆考。明年，三府举安能理剧，拜楚郡太守。是时英辞所连及系者数千人，显宗怒甚，吏案之急，迫痛自诬，死者甚众。安到郡，不入府，先往案狱，理其无明验者，条上出之。府丞掾史皆叩头争，以为阿附反虏，法与同罪，不可。安曰：“如有不合，太守自当坐之，不以相及也。”遂分别具奏。帝感悟，即报许，得出者四百余家。岁余，征为河南尹。政号严明，然未曾以臧罪鞠人。常称曰：“凡学仕者，高则望宰相，下则希牧守。锢人于圣世，尹所不忍为也。”闻之者皆感激自励。在职十年，京师肃然，名重朝廷。建初八年，迁太仆。

	 

	元和二年，武威太守孟云上书：“北虏既已和亲，而南部复往抄掠，北单于谓汉欺之，谋欲犯边。宜还其生口，以安慰之。”诏百官议朝堂。公卿皆言夷狄谲诈，求欲无猒，谲亦诈也。既得生口，当复妄自夸大，不可开许。安独曰：“北虏遣使奉献和亲，有得边生口者，辄以归汉，此明其畏威，而非先违约也。云以大臣典边，不宜负信于戎狄，还之足示中国优贷，而使边人得安，诚便。”司徒桓虞改议从安。太尉郑弘、司空第五伦皆恨之。弘因大言激励虞曰：“诸言当还生口者，皆为不忠。”虞廷叱之，伦及大鸿胪韦彪各作色变容，司隶校尉举奏，安等皆上印绶谢。肃宗诏报曰：“久议沉滞，各有所志。盖事以议从，策由众定，訚訚衎衎，得礼之容，訚訚，忠正貌。衎衎，和乐貌。寝嘿抑心，更非朝廷之福。君何尤而深谢？其各冠履。”帝竟从安议。明年，代第五伦为司空。章和元年，代桓虞为司徒。

	 

	和帝即位，窦太后临朝，后兄车骑将军宪北击匈奴，安与太尉宋由、司空任隗及九卿诣朝堂上书谏，以为匈奴不犯边塞，而无故劳师远涉，损费国用，徼功万里，非社稷之计。书连上辄寝。宋由惧，遂不敢复署议，而诸卿稍自引止。唯安独与任隗守正不移，至免冠朝堂固争者十上。太后不听，众皆为之危惧，安正色自若。窦宪既出，而弟卫尉笃、执金吾景各专威权，公于京师使客遮道夺人财物。景又擅使乘驿施檄缘边诸郡，发突骑及善骑射有才力者，渔阳、雁门、上谷三郡各遣吏将送诣景第。有司畏惮，莫敢言者。安乃劾景擅发边兵，惊惑吏人，二千石不待符信而辄承景檄，当伏显诛。又奏司隶校尉、河南尹阿附贵戚，无尽节之义，《续汉书》曰，安奏司隶郑据、河南尹蔡嵩。请免官案罪。并寝不报。宪、景等日益横，尽树其亲党宾客于名都大郡，《袁山松书》曰，河南尹王调，汉阳太守朱敞，南阳太守满殷、高丹等皆其宾客。《前书》曰“十二万户为大郡”也。皆赋敛吏人，更相赂遗，其余州郡，亦复望风从之。安与任隗举奏诸二千石，又它所连及贬秩免官者四十余人，窦氏大恨。但安、隗素行高，亦未有以害之。

	 

	时窦宪复出屯武威。明年，北单于为耿夔所破，遁走乌孙，塞北地空，余部不知所属。宪日矜己功，欲结恩北虏，乃上立降者左鹿蠡王阿佟徒冬反。为北单于，置中郎将领护，如南单于故事。事下公卿议，太尉宋由、太常丁鸿、光禄勋耿秉等十人议可许。安与任隗奏，以为“光武招怀南虏，非谓可永安内地，正以权时之算，可得捍御北狄故也。今朔漠既定，宜令南单于反其北庭，并领降众，无缘复更立阿佟，以增国费”。宗正刘方、大司农尹睦同安议。事奏，未以时定。安惧宪计遂行，乃独上封事曰：“臣闻功有难图，不可豫见；事有易断，较然不疑。伏惟光武皇帝本所以立南单于者，欲安南定北之策也，恩德甚备，故匈奴遂分，边境无患。孝明皇帝奉承先意，不敢失坠，赫然命将，爰伐塞北。至乎章和之初，降者十余万人，议者欲置之滨塞，东至辽东，滨，边也。太尉宋由、光禄勋耿秉皆以为失南单于心，不可，先帝从之。陛下奉承洪业，大开疆宇，大将军远师讨伐，席卷北庭，此诚宣明祖宗，崇立弘勋者也。宜审其终，以成厥初。伏念南单于屯，先父举众归德，自蒙恩以来，四十余年。三帝积累，以遗陛下。陛下深宜遵述先志，成就其业。况屯首唱大谋，空尽北虏，辍而弗图，更立新降，以一朝之计，违三世之规，失信于所养，建立于无功。由、秉实知旧议，而欲背充先恩。夫言行君子之枢机，《易》曰：“言行者，君子之枢机。枢机之发，荣辱之主也。”赏罚理国之纲纪。《论语》曰：‘言忠信，行笃敬，虽蛮貊行焉。’今若失信于一屯，则百蛮不敢复保誓矣。又乌桓、鲜卑新杀北单于，凡人之情，咸畏仇仇，今立其弟，则二虏怀怨。兵、食可废，信不可去。《论语》：“孔子曰：‘足食足兵，人信之矣。’‘必不得已而去，于斯三者何先？’曰：‘去兵。’曰：‘必不得已而去，于斯二者何先？’曰：‘去食。自古皆有死，人无信不立。’”且汉故事，供给南单于费直岁一亿九十余万，西域岁七千四百八十万。今北庭弥远，其费过倍，是乃空尽天下，而非建策之要也。”诏下其议。安又与宪更相难折。宪险急负埶，言辞骄讦，讦谓发扬人之恶。至诋毁安，称光武诛韩歆、戴涉故事，安终不移。大司徒歆坐非帝读隗嚣书，自杀。大司徒涉坐杀太仓令，下狱死。宪竟立匈奴降者右鹿蠡王于除鞬为单于，鞬音九言反。后遂反叛，卒如安策。

	 

	安以天子幼弱，外戚擅权，每朝会进见，及与公卿言国家事，未尝不噫呜流涕。噫音医，又乙戒反。呜音一故反。叹伤之貌也。自天子及大臣皆恃赖之。四年春，薨，朝廷痛惜焉。

	 

	后数月，窦氏败，帝始亲万机，追思前议者邪正之节，乃除安子赏为郎。策免宋由，以尹睦为太尉，刘方为司空。睦，河南人，薨于位。方，平原人，后坐事免归，自杀。

	 

	初，安父没，母使安访求葬地，道逢三书生，问安何之，安为言其故，生乃指一处，云“葬此地，当世为上公”。须臾不见，安异之。于是遂葬其所占之地，故累世隆盛焉。安子京、敞最知名。

	 

	京字仲誉。习《孟氏易》，作《难记》三十万言。初拜郎中，稍迁侍中，出为蜀郡太守。

	 

	子彭，字伯楚。少传父业，历广汉、南阳太守。顺帝初，为光禒勋。行至清，为吏粗袍粝食，终于议郎。《尚书》胡广等追表其有清洁之美，比前朝贡禹、第五伦。贡禹，元帝御史大夫。经明行修，清洁忧国也。未蒙显赠，当时皆嗟叹之。

	 

	彭弟汤，字仲河，少传家学，诸儒称其节，多历显位。桓帝初为司空，以豫议定策封安国亭侯，食邑五百户。累迁司徒、太尉，以醔异策免。卒，谥曰康侯。《风俗通》曰：“汤时年八十六，有子十二人。”

	 

	汤长子成，左中郎将。早卒，次子逢嗣。

	 

	逢字周阳，以累世三公子，宽厚笃信，著称于时。灵帝立，逢以太仆豫议，增封三百户。后为司空，卒于执金吾。朝廷以逢尝为三老，特优礼之，赐以珠画特诏秘器，《前书》曰，董贤死，以沙画棺。《音义》云：“以朱沙画之也。”“珠”与“朱”同。秘器，棺也。饭含珠玉二十六品，《谷梁传》曰：“贝玉曰含。”使五官中郎将持节奉策，赠以车骑将军印绶，加号特进，谥曰宣文侯。子基嗣，位至太仆。

	 

	逢弟隗，少历显官，隗字次阳。先逢为三公。时中常侍袁赦，隗之宗也，用事于中。以逢、隗世宰相家，推崇以为外援。故袁氏贵宠于世，富奢甚，不与它公族同。献帝初，隗为太传。

	 

	成子绍，逢子术，自有传。董卓忿绍、术背己，遂诛隗及术兄基男女二十余人。

	 

	敞字叔平，少传易经教授，以父任为太子舍人。和帝时，历位将军、大夫、侍中，出为东郡太守，征拜太仆、光禄勋。元初三年，代刘恺为司空。明年，坐子与《尚书》郎张俊交通，漏泄省中语，策免。敞廉劲不阿权贵，失邓氏旨，遂自杀。

	 

	张俊者，蜀郡人，有才能，与兄龛并为《尚书》郎，年少励锋气。郎朱济、丁盛立行不修，俊欲举奏之，二人闻，恐，因郎陈重、雷义往请俊，俊不听，因共私赂侍史，使求俊短，得其私书与敞子，遂封上之，皆下狱，当死。俊自狱中占狱吏上书自讼，占谓口授也，《前书》曰“陈遵凭几口占书吏”是也。书奏而俊狱已报。谓奏报论死也。廷尉将出谷门，临行刑，谷门，洛阳城北面中门也。邓太后诏驰骑以减死论。俊假名上书谢曰：“臣孤恩负义，自陷重刑，情断意讫，无所复望。廷尉鞠遣，欧音一口反。刀在前，棺絮在后，魂魄飞扬，形容已枯。陛下圣泽，以臣尝在近密，谓为《尚书》郎。识其状貌，伤其眼目，留心曲虑，特加遍覆。丧车复还，白骨更肉，披棺发椁，起见白日。天地父母能生臣俊，不能使臣俊当死复生。陛下德过天地，恩重父母，诚非臣俊破碎骸骨，举宗腐烂，所报万一。臣俊徒也，不得上书；不胜去死就生，惊喜踊跃，触冒拜章。”当时皆哀其文。

	 

	朝廷由此薄敞罪而隐其死，以三公礼葬之，复其官。子盱。况于反。

	 

	盱后至光禄勋。时大将军梁冀擅朝，内外莫不阿附，唯盱与廷尉邯郸义正身自守。及桓帝诛冀，使盱持节收其印绶，事已具《梁冀传》。

	 

	闳字夏甫，彭之孙也。少励操行，苦身修节。父贺，为彭城相。《风俗通》曰：“贺字元服。祖父京，为侍中。安帝始加元服，百僚会贺，临庄垂出而孙适生，喜其嘉会，因名字焉。”闳往省谒，变名姓，徒行无旅。既至府门，连日吏不为通，会阿母出，见闳惊，《谢承书》曰：“乳母从内出，见在门侧，面貌省瘦，为其垂泣。闳厚丁宁：‘此闲不知吾，慎勿宣露也。’”入白夫人，乃密呼见。既而辞去，贺遣车送之，闳称眩疾不肯乘，反，郡界无知者。及贺卒郡，闳兄弟迎丧，不受赙赠，缞绖扶柩，冒犯寒露，体貌枯毁，手足血流，见者莫不伤之。服阕，累征聘举召，皆不应。居处仄陋，以耕学为业。从父逢、隗并贵盛，数馈之，无所受。

	 

	闳见时方险乱，而家门富盛，常对兄弟叹曰：“吾先公福祚，后世不能以德守之，而竞为骄奢，与乱世争权，此即晋之三郤矣。”三郤谓郤锜、郤犨、郤至，皆晋卿也。各骄奢，为厉公所杀。事见《左传》。延熹末，党事将作，闳遂散发绝世，欲投迹深林。以母老不宜远遁，乃筑土室，四周于庭，不为户，自牖纳饮食而已。旦于室中东向拜母。母思闳，时往就视，母去，便自掩闭，兄弟妻子莫得见也。及母殁，不为制服设位，时莫能名，或以为狂生。潜身十八年，黄巾贼起，攻没郡县，百姓惊散，闳诵经不移。贼相约语不入其闾，乡人就闳避难，皆得全免。年五十七，卒于土室。《汝南先贤传》曰：“闳临卒，来其子曰：‘勿设殡棺，但著裈衫疏布单衣幅巾，亲尸于板床之上，以五百墼为藏。’”二弟忠、弘，节操皆亚于闳。

	 

	忠字正甫，与同郡范滂为友，俱证党事得释，语在《滂传》。初平中，为沛相，沛王琮相也。琮，光武八代孙也。乘苇车到官，以清亮称。及天下大乱，忠弃官客会稽上虞。县名，城在今越州余姚县西。一见太守王朗徒从整饰，心嫌之，遂称病自绝。王朗字景兴，肃之父也，《魏志》有传。《谢承书》曰“忠乘船载笠盖诣朗，见朗左右僮从皆著青绛采衣，非其奢丽，即辞疾发而退”也。后孙策破会稽，忠等浮海南投交址。献帝都许，征为卫尉，未到，卒。

	 

	弘字邵甫，耻其门族贵埶，乃变姓名，徒步师门，不应征辟，终于家。《谢承书》曰：“弘尝入京师太学，其从父逢为太尉，呼弘与相见。遇逢宴会作乐，弘伏称头痛，不听音声而退，遂不复往。绍、术兄弟亦不与通。”

	 

	忠子秘，为郡门下议生。黄巾起，秘从太守赵谦击之，军败，秘与功曹封观等七人以身捍刃，皆死于陈，谦以得免。诏秘等门闾号曰“七贤”。《谢承书》曰“秘字永宁。封观与主簿陈端、门下督范仲礼、贼曹刘伟德、主记史丁子嗣、记室史张仲然、议生袁秘等七人擢刃突陈，与战并死”也。

	 

	封观者，有志节，当举孝廉，以兄名位未显，耻先受之，遂称风疾，喑不能言。火起观屋，徐出避之。忍而不告。后数年，兄得举，观乃称损而仕郡焉。《谢承书》曰：“观字孝起，南顿人也。”

	 

	论曰：陈平多阴谋，而知其后必废；丞相陈平为高祖谋臣，出六奇，叹曰：“我多阴谋，道家之所禁，吾世即废，以吾多阴谋祸也。”其后曾孙掌以卫氏亲戚贵达，愿得续封，而终不得也。邴吉有阴德，夏侯胜识其当封及子孙。武帝末，戾太子巫蛊事起，邴吉为廷尉监。时宣帝年二岁，坐太子事系。望气者言长安狱中有天子气，于是上遣使者分条中都官诏狱，系者亡轻重一切皆杀之。内者令郭穰至郡邸狱，吉闭门捍拒曰：“它人无辜犹不可，况亲曾孙乎？”穰不得入，还以闻。上曰：“天使之也。”因大赦天下。曾孙赖吉得立。宣帝立，吉为丞相，未及封而病。上忧吉不起，夏侯胜曰：“此未死也。臣闻有阴德者必飨其乐以及子孙。”后吉病愈，封博阳侯。薨，子显嗣。甘露中，削爵为关内侯。至孙昌，复封博阳侯。传子至孙，王莽败乃绝。终陈掌不侯，而邴昌绍国，虽有不类，未可致诘，其大致归然矣。袁公窦氏之闲，乃情帝室，乃情犹竭情也。引义雅正，可谓王臣之烈。《易》曰：“王臣蹇蹇，匪躬之故。”烈，业也。及其理楚狱，未尝鞫人于臧罪，其仁心足以覃乎后昆。《尔雅》曰：“覃，延也。”子孙之盛，不亦宜乎？此论并华峤之词也。

	 

	张酺字孟侯，汝南细阳人，赵王张敖之后也。敖父耳，自楚降汉，高祖封为赵王。敖嗣，后有罪，废为宣平侯。敖子寿，封细阳之池阳乡，后废，因家焉。

	 

	酺少从祖父充受《尚书》，能传其业。《东观记》曰：“充与光武同门学，光武即位，求问充，充已死。”又事太常桓荣。勤力不怠，聚徒以百数。永平九年，显宗为四姓小侯开学于南宫，小侯，解见《明纪》也。置《五经》师。酺以《尚书》教授，数讲于御前。以论难当意，除为郎，赐车马衣裳，遂令入授皇太子。

	 

	酺为人质直，守经义，每侍讲闲隙，数有匡正之辞，以严见惮。《东观记》曰：“太子家时为奢侈物，未尝不正谏，甚见重焉。”及肃宗即位，擢酺为侍中、虎贲中郎将。数月，出为东郡太守。酺自以尝经亲近，未悟见出，意不自得，悟，晓也。上疏辞曰：“臣愚以经术给事左右，少不更职，不晓文法，猥当剖符典郡，班政千里，必有负恩辱位之咎。臣窃私自分，殊不虑出城阙，冀蒙留恩，托备冗官，群僚所不安，耳目所闻见，不敢避好丑。”诏报曰：“经云：‘身虽在外，乃心不离王室。’《尚书·康王之诰》曰“虽尔身在外，乃心罔不在王室”也。典城临民，益所以报效也。好丑必上，不在远近。好丑谓善恶也。言事之善恶，必以闻上，此即报效，岂拘外内也。今赐装钱三十万，其亟之官。”酺虽儒者，而性刚断。下车擢用义勇，搏击豪强。长安有杀盗徒者，酺辄案之，以为令长受臧，犹不至死，盗徒皆饥寒佣保，何足穷其法乎！

	 

	郡吏王青者，《谢承书》曰：“青字公然，东郡聊城人也。”祖父翁，与前太守翟义起兵攻王莽，及义败，余众悉降，翁独守节力战，莽遂燔烧之。父隆，建武初为都尉功曹，青为小史。与父俱从都尉行县，道遇贼，隆以身卫全都尉，遂死于难；青亦被矢贯咽，音声流喝。“流”或作“嘶”。喝音一介反。《广苍》曰：“声之幽也。”前郡守以青身有金夷，竟不能举。夷，伤也。酺见之，叹息曰：“岂有一门忠义而爵赏不及乎？”遂擢用极右曹，《汉官仪》曰：“督邮、功曹，郡之极位。”乃上疏荐青三世死节，宜蒙显异。奏下三公，由此为司空所辟。《东观记》曰“青从此除步兵司马。酺伤青不遂，复举其子孝廉”也。

	 

	自酺出后，帝每见诸王师傅，常言：“张酺前入侍讲，屡有谏正，訚訚恻恻，出于诚心，可谓有史鱼之风矣。”訚訚，忠正也。恻恻，恳切也。史鱼，卫大夫，名□，字子鱼。孔子曰“直哉史鱼，邦有道如矢，邦无道如矢”也。元和二年，东巡狩，幸东郡，引酺及门生并郡县掾史并会庭中。帝先备弟子之仪，使酺讲《尚书》一篇，然后修君臣之礼。《东观记》曰：“时使尚书令王鲔与酺相难，上甚欣悦。”赏赐殊特，莫不沾洽。

	 

	酺视事十五年，和帝初，迁魏郡太守。郡人郑据时为司隶校尉，奏免执金吾窦景。景后复位，遣掾夏猛私谢酺曰：“郑据小人，为所侵冤。闻其儿为吏，放纵狼藉。取是曹子一人，足以惊百。”酺大怒，即收猛系狱，檄言执金吾府，疑猛与据子不平，矫称卿意，以报私仇。会有赎罪令，猛乃得出。《东观记》曰“据字平卿，黎阳人也。为侍御史，转司隶校尉”也。顷之，征入为河南尹。窦景家人复击伤市卒，吏捕得之，景怒，遣缇骑侯海等五百人欧伤市丞。《说文》曰：“缇，帛丹黄色也。”《汉官仪》曰，执金吾有缇骑。酺部吏杨章等穷究，正海罪，徙朔方。景忿怨，乃移书辟章等六人为执金吾吏，欲因报之。章等惶恐，入白酺，愿自引臧罪，以辞景命。酺即上言其状。窦太后诏报：“自今执金吾辟吏，皆勿遣。”

	 

	及窦氏败，酺乃上疏曰：“臣实愚蠢，不及大体，郑玄注《周礼》云：“蠢愚，痴騃也。”蠢音陟降反。以为窦氏虽伏厥辜，而罪刑未著，后世不见其事，但闻其诛，非所以垂示国典，贻之将来。宜下理官，与天下平之。平之谓平论其罪也。方宪等宠贵，群臣阿附唯恐不及，皆言宪受顾命之托，怀伊、吕之忠，临终之命曰顾命。至乃复比邓夫人于文母。臣贤案：邓夫人即穰侯邓叠母元也。元出入宫掖，共窦宪女婿郭举父子同谋杀害，与窦氏同诛，语见《宪传》，故张酺论宪兼及其党。称邓夫人者，犹如《前书》霍光妻称霍显，祁太伯母号祁夫人之类也。文母，文王之妻也。《诗》曰：“既有烈考，亦有文母。”今严威既行，皆言当死，不复顾其前后，考折厥衷。臣伏见夏阳侯镶，每存忠善，前与臣言，常有尽节之心，检来宾客，未尝犯法。臣闻王政骨肉之刑，有三宥之义，过厚不过薄。《礼记》曰“公族有罪，狱成，有司谳于公曰：‘某之罪在大辟。’公曰：‘宥之。’有司又曰：‘在大辟。’公又曰：‘宥之。’有司又曰：‘在大辟。’公又曰：‘宥之。’及三宥不对，走出，致刑于甸人。公又使人追之，曰：‘虽然，必宥之。’有司曰：‘无及也。’反命于公，公素服如其伦之丧”也。今议者为镶选严能相，恐其迫切，必不完免，宜裁加贷宥，以崇厚德。”和帝感酺言，徙镶封，就国而己。

	 

	永元五年，迁酺为太仆。数月，代尹睦为太尉。《汉官仪》曰：“睦字伯师，河南巩人也。”数上疏以疾乞身，荐魏郡太守徐防自代。帝不许，使中黄门问病，加以珍羞，赐钱三十万。酺遂称笃。时子蕃以郎侍讲，帝因令小黄门来蕃曰：“阴阳不和，万人失所，朝廷望公思惟得失，与国同心，而托病自洁，求去重任，谁当与吾同忧责者？非有望于断金也。断金，解在《皇后纪》。司徒固疾，司空年老，时司徒刘方，司空张奋也。公其伛偻，勿露所来。”伛偻言恭敬从命也。《左氏传》曰：“一命而偻，再命而伛，三命而俯。”酺惶恐诣阙谢，还复视事。酺虽在公位，而父常居田里，酺每有迁职，辄一诣京师。尝来候酺，适会岁节，公卿罢朝，俱诣酺府奉酒上寿，极欢卒日，众人皆庆羡之。及父卒，既葬，诏遣使赍牛酒为释服。

	 

	后以事与司隶校尉晏称会于朝堂，酺从容谓称曰：“三府辟吏，多非其人。”称归，即奏令三府各实其掾史。酺本以私言，不意称奏之，甚怀恨。会复共谢阙下，酺因责让于称。称辞言不顺，酺怒，遂廷叱之，称乃劾奏酺有怨言。天子以酺先帝师，有诏公卿、博士、朝臣会议。司徒吕盖奏酺位居三司，知公门有仪，不屏气鞠躬以须诏命，反作色大言，怨让使臣，不可以示四远。司隶校尉督大奸猾，无所不察，故曰使臣也。于是策免。

	 

	酺归里舍，谢遣诸生，闭门不通宾客。左中郎将何敞及言事者多讼酺公忠，帝亦雅重之。十六年，复拜为光禄勋。数月，代鲁恭为司徒。月余薨。乘舆缟素临吊，赐冢茔地，赗赠恩宠异于它相。酺病临危，来其子曰：“显节陵埽地露祭，欲率天下以俭。显节，明帝陵也。明帝遗诏无起寝庙，故言埽地而祭也，故酺遵奉之。吾为三公，既不能宣扬王化，令吏人从制，岂可不务节约乎?其无起祠堂，可作稿盖庑，施祭其下而已。”庑，屋也。

	 

	曾孙济，好儒学，《华峤书》曰：“蕃生盘，盘生济。济字元江。灵帝初，杨赐荐济明习典训，为侍讲。”光和中至司空，病罢。及卒，灵帝以旧恩赠车骑将军、关内侯印绶。其年，追济侍讲有劳，封子根为蔡阳乡侯。

	 

	济弟喜，初平中为司空。

	 

	韩棱字伯师，颍川舞阳人，弓高侯颓当之后也。颓当，韩王信之子。见《前书》。世为乡里著姓。父寻，建武中为陇西太守。

	 

	棱四岁而孤，养母弟以孝友称。及壮，推先父余财数百万与从昆弟，乡里益高之。初为郡功曹，太守葛兴中风，病不能听政，棱阴代兴视事，出入二年，令无违者。兴子尝发教欲署吏，棱拒执不从，因令怨者章之。章谓令上章告言之。事下案验，吏以棱掩蔽兴病，专典郡职，遂致禁锢。显宗知其忠，后诏特原之。由是征辟，五迁为尚书令，与仆射郅寿、《尚书》陈宠，同时俱以才能称。肃宗尝赐诸《尚书》剑，唯此三人特以宝剑，自手署其名曰：“韩棱楚龙渊，《晋大康记》曰：“汝南西平县有龙泉水，可淬刀剑，特坚利。”汝南即楚分野。郅寿蜀汉文，陈宠济南椎成。”椎音直追反。《汉官仪》“椎成”作“锻成”。时论者为之说：以棱渊深有谋，故得龙渊；寿明达有文章，故得汉文；宠敦朴，善不见外，故得椎成。

	 

	和帝即位，侍中窦宪使人刺杀齐殇王子都乡侯畅于上东门，有司畏宪，咸委疑于畅兄弟。诏遣侍御史之齐案其事。棱上疏以为贼在京师，不宜舍近问远，恐为奸臣所笑。窦太后怒，以切责棱，棱固执其议。及事发，果如所言。宪惶恐，白太后求出击北匈奴以赎罪。棱复上疏谏，太后不从。及宪有功，还为大将军，威震天下，复出屯武威。会帝西祠园陵，诏宪与车驾会长安。及宪至，《尚书》以下议欲拜之，伏称万岁。棱正色曰：“夫上交不谄，下交不黩，《易·下系》之辞也。礼无人臣称万岁之制。”议者皆惭而止。尚书左丞王龙私奏记上牛酒于宪，棱举奏龙，论为城旦。《前书音义》曰：“城旦，轻刑之名也。昼日司寇虏，夜暮筑长城，故曰城旦。”棱在朝数荐举良吏应顺、吕章、周纡等，皆有名当时。及窦氏败，棱典案其事，深竟党与，数月不休沐。帝以为忧国忘家，赐布三百匹。

	 

	迁南阳太守，特听棱得过家上冢，乡里以为荣。棱发擿奸盗，郡中震栗，政号严平。数岁，征入为太仆。九年冬，代张奋为司空。明年薨。

	 

	子辅，安帝时至赵相。赵王良孙商之相也。

	 

	棱孙演，顺帝时为丹阳太守，政有能名。桓帝时为司徒。演字伯南。大将军梁冀被诛，演坐阿党抵罪，以减死论，遣归本郡。《华峤书》曰“梁皇后崩，梁贵人大幸，将立，大将军冀欲分其宠，谋冒姓为贵人父，演阴许诺，及冀诛事发，演坐抵罪”也。后复征拜司隶校尉。

	 

	周荣字平孙，庐江舒人也。肃宗时，举明经，辟司徒袁安府。安数与论议，甚器之。及安举奏窦景及与窦宪争立北单于事，皆荣所具草。窦氏客太尉掾徐齮深恶之，胁荣曰：“子为袁公腹心之谋，排奏窦氏，窦氏悍士刺客满城中，谨备之矣！”荣曰：“荣江淮孤生，蒙先帝大恩，以历宰二城。今复得备宰士，荣辟司徒府，故称宰士。纵为窦氏所害，诚所甘心。”故常来妻子，若卒遇飞祸，无得殡敛，飞祸言仓卒而死也。冀以区区腐身觉悟朝廷。及窦氏败，荣由此显名。自郾令擢为尚书令。出为颍川太守，坐法，当下狱，和帝思荣忠节，左转共令。共，县名，属河内郡，故城在今卫州共城县东，即古共国也。岁余，复以为山阳太守。所历郡县，皆见称纪。以老病乞身，卒于家，诏特赐钱二十万，除子男兴为郎中。

	 

	兴少有名誉，永宁中，《尚书》陈忠上疏荐兴曰：“臣伏惟古者帝王有所号令，言必弘雅，辞必温丽，垂于后世，列于典经。故仲尼嘉唐虞之文章，从周室之郁郁。《论语》孔子曰：“大哉尧之为君也，焕乎其有文章。”又曰：“周监于二代，郁郁乎文哉。吾从周。”臣窃见光禄郎周兴，光禄主郎，故曰光禄郎。孝友之行，著于闺门，清厉之志，闻于州里。蕴椟古今，博物多闻，蕴，藏也。桥，匮也。《三坟》之篇，《五典》之策，无所不览。伏羲、神农、黄帝之书曰《三坟》；少昊、颛顼、高辛、唐、虞之书曰《五典》也。属文著辞，有可观采。《尚书》出纳帝命，为王喉舌。《尚书》为王之喉舌官也。李固对策曰：“今陛下有《尚书》，犹天之有北斗也。北斗为天之喉舌，《尚书》亦为陛下之喉舌也。”臣等既愚闇，而诸郎多文俗吏，鲜有雅才，每为诏文，宣示内外，转相求请，或以不能而专己自由，辞多鄙固。兴抱奇怀能，随辈栖迟，诚可叹惜。”诏乃拜兴为《尚书》郎。卒。兴子景。

	 

	景字仲飨。辟大将军梁冀府，稍迁豫州刺史、河内太守。好贤爱士，其拔才荐善，常恐不及。每至岁时，延请举吏入上后堂，与共宴会，如此数四，乃遣之。赠送什物，无不充备。既而选其父兄子弟，事相优异。常称曰：“臣子同贯，若之何不厚！”先是司徒韩演在河内，志在无私，举吏当行，一辞而已，恩亦不及其家。曰：“我举若可矣，岂可令遍积一门！”故当时论者议此二人。

	 

	景后征入为将作大匠。及梁冀诛，景以故吏免官禁锢。朝廷以景素著忠正，顷之，复引拜尚书令。蔡质《汉仪》曰：“延熹中，京师游侠有盗发顺帝陵，卖御物于市，市长追捕不得。周景以尺一诏召司隶校尉左雄诣台对诘，雄伏于廷答对，景使虎贲左骏顿头，血出覆面，与三日期，贼便擒也。”迁太仆、卫尉。六年，代刘宠为司空。是时宦官任人及子弟充塞列位。景初视事，与太尉杨秉举奏诸奸猾，自将军牧守以下，免者五十余人。遂连及中常侍防东侯览、东武阳侯具瑗，皆坐黜。朝廷莫不称之。视事二年，以地震策免。岁余，复代陈蕃为太尉。建宁元年薨。以豫议定策立灵帝，追封安阳乡侯。

	 

	长子崇嗣，至甘陵相。甘陵王理相也。理即章帝曾孙。

	 

	中子忠，少历列位，累迁大司农。《吴书》曰，忠字嘉谋，与朱玺共败李傕于曹阳也。忠子晖，前为洛阳令，去官归。兄弟好宾客，雄江淮闲，出入从车常百余乘。及帝崩，晖闻京师不安，来候忠，董卓闻而恶之，使兵劫杀其兄弟。忠后代皇甫嵩为太尉，录《尚书》事，以灾异免。复为卫尉，从献帝东归洛阳。

	 

	赞曰：袁公持重，诚单所奉。单，尽也。惟德不忘，延世承宠。孟侯经博，侍言帝幙。棱、荣事君，志同鹯雀。左传》曰：“见无礼于其君者诛之，如鹰鹯之逐鸟雀也。”