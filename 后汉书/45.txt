任光字伯卿，南阳宛人也。少忠厚，为乡里所爱。初为乡啬夫，郡县吏。续汉书志曰：“三老、游徼，郡所署也，秩百石，掌一乡人。其乡小者，县署啬夫一人，主知人善恶，为役先后，知人贫富，为赋多少。”汉兵至宛，军人见光冠服鲜明，令解衣，将杀而夺之。会光禄勋刘赐适至，视光容貌长者，乃救全之。光因率党与从赐，为安集掾，拜偏将军，与世祖破王寻、王邑。

	 

	更始至洛阳，以光为信都太守。及王郎起，郡国皆降之，光独不肯，遂与都尉李忠、令万修、信都令也。功曹阮况、五官掾郭唐等续汉志曰：“五官掾，掌署诸曹事。”同心固守。廷掾持王郎檄《东观记》扶柳县廷掾。诣府白光，光斩之于市，以徇百姓，发精兵四千人城守。更始二年春，世祖自蓟还，狼狈不知所向，传闻信都独为汉拒邯郸，即驰赴之。光等孤城独守，恐不能全，独守无援，故恐之。闻世祖至，大喜，吏民皆称万岁，即时开门，与李忠、万修率官属迎谒。世祖入传舍，谓光曰：“伯卿。今埶力虚弱，欲俱入城头子路、力子都兵中，何如邪？”光曰：“不可。”世祖曰：“卿兵少，何如？”光曰：“可募发奔命，出攻傍县，若不降者，恣听掠之。人贪财物，则兵可招而致也。”世祖从之。拜光为左大将军，封武成侯，留南阳宗广领信都太守事，使光将兵从。光乃多作檄文曰：“大司马刘公将城头子路、力子都兵百万众从东方来，击诸反虏。”遣骑驰至钜鹿界中。吏民得檄，传相告语。世祖遂与光等投暮入堂阳界，投，至也。堂阳，今冀州县也。使骑各持炬火，弥满泽中，光炎烛天地，举城莫不震惊惶怖，其夜即降。旬日之闲，兵众大盛，因攻城邑，遂屠邯郸，乃遣光归郡。

	 

	城头子路者，东平人，姓爰，名曾，字子路，与肥城刘诩起兵卢城头，卢，县名，属太山郡，今济州县。故号其兵为“城头子路”。曾自称“都从事”，诩称“校三老”，寇掠河、济闲，众至二十余万。更始立，曾遣使降，拜曾东莱郡太守，今莱州。诩济南太守，皆行大将军事。是岁，曾为其将所杀，众推诩为主，更始封诩助国侯，令罢兵归本郡。

	 

	力子都者，东海人也。起兵乡里，钞击徐、兖界，众有六七万。更始立，遣使降，拜子都徐州牧。为其部曲所杀，余党复相聚，与诸贼会于檀乡，今兖州瑕丘县东北有檀乡。因号为檀乡。檀乡渠帅董次仲始起茌平，茌平，县名，属东郡，故城在今博州聊城县东。茌音仕疑反。遂渡河入魏郡清河，与五校合，众十余万。建武元年，世祖入洛阳，遣大司马吴汉等击檀乡，明年春，大破降之。

	 

	是岁，更封光阿陵侯，阿陵，县名，属涿郡也。食邑万户。五年，征诣京师，奉朝请。其冬卒。子隗嗣。

	 

	后阮况为南阳太守，郭唐至河南尹，皆有能名。

	 

	隗字仲和，少好黄老，清静寡欲，所得奉秩，常以赈恤宗族，收养孤寡。显宗闻之，擢奉朝请，迁羽林左监、续汉志曰：“羽林有左、右监一人，各六百石，主左、右羽林骑。”虎贲中郎将，又迁长水校尉。肃宗即位，雅相敬爱，数称其行，以为将作大匠。《前书》曰，将作少府，秦官也，景帝更名将作大匠，秩二千石。将作大匠自建武以来常谒者兼之，至隗乃置真焉。建初五年，迁太仆，八年，代窦固为光禄勋，所历皆有称。章和元年，拜司空。

	 

	隗义行内修，不求名誉，而以沈正见重于世。和帝即位，大将军窦宪秉权，专作威福，内外朝臣莫不震慑。时宪击匈奴，国用劳费，隗奏议征宪还，前后十上。独与司徒袁安同心毕力，持重处正，鲠言直议，无所回隐，持重谓守正也。鲠言谓执议不移。回，邪也。隐，避也。语在《袁安传》。

	 

	永元四年薨，子屯嗣。帝追思隗忠，擢屯为步兵校尉，徙封西阳侯。西阳，县名，属山阳郡也。

	 

	屯卒，子胜嗣。《东观汉记》“胜”字作“腾”。胜卒，子世嗣，徙封北乡侯。北乡，县名，属齐郡。

	 

	李忠字仲都，东莱黄人也。黄，今莱州县也，故城在县东南。父为高密都尉。臣贤案：《东观记》、续汉书并云“中尉”。又郡国志高密，侯国。《百官志》皇子封，每国傅、相各一人，中尉一人，比二千石，职如郡都尉，主盗贼。高密非郡，为“都”字者误。忠元始中以父任为郎，署中数十人，而忠独以好礼修整称。王莽时为新博属长，王莽改信都国曰新博，都尉曰属长也。郡中咸敬信之。

	 

	更始立，使使者行郡国，即拜忠都尉官。忠遂与任光同奉世祖，以为右大将军，封武固侯。时世祖自解所佩绶以带忠，《东观记》曰：“上初至不脱衣带，衣服垢薄，使忠解浣长襦，忠更作新袍绔鲜支小单衣袜而上之。”因从攻下属县。至苦陉，苦陉，县名，属中山国，章帝改曰汉昌，自此已后，随代改之，今定州唐昌县是也。世祖会诸将，问所得财物，唯忠独无所掠。世祖曰：“我欲特赐李忠，诸卿得无望乎?”即以所乘大骊马及绣被衣物赐之。马色黑而青曰骊。

	 

	进围钜鹿，未下，王郎遣将攻信都，信都大姓马宠等开城内之，收太守宗广及忠母妻，而令亲属招呼忠。时宠弟从忠为校尉，忠即时召见，责数以背恩反城，因格杀之。诸将皆惊曰：“家属在人手中，杀其弟，何猛也！”忠曰：“若纵贼不诛，则二心也。”世祖闻而美之，谓忠曰：“今吾兵已成矣，将军可归救老母妻子，宜自募吏民能得家属者，赐钱千万，来从我取。”忠曰：“蒙明公大恩，思得效命，诚不敢内顾宗亲。”世祖乃使任光将兵救信都，光兵于道散降王郎，无功而还。会更始遣将攻破信都，忠家属得全。世祖因使忠还，行太守事，收郡中大姓附邯郸者，诛杀数百人。及任光归郡，忠乃还复为都尉。建武二年，更封中水侯，中水，县，属涿郡。《前书》音义曰：“此县在两河之闲，故曰中水。”故城在今瀛州乐寿县西北。食邑三千户。其年，征拜五官中郎将，从平庞萌、董宪等。

	 

	六年，迁丹阳太守。是时海内新定，南方海滨江淮，多拥兵据土。忠到郡，招怀降附，其不服者悉诛之，旬月皆平。忠以丹阳越俗不好学，嫁娶礼仪，衰于中国，乃为起学校，习礼容，春秋乡饮，校亦学也。礼记曰：“乡饮酒之义，主人拜迎宾于庠门之外，三揖而后至阶，三让而后升，所以致尊让也。六十者坐，五十者立侍，以听政役，所以明尊长也。合诸乡射，教之乡饮酒之礼，而孝悌之行立。”郑玄注曰：“春秋以礼会民于州序也。”选用明经，郡中向慕之。垦田增多，三岁闲流民占著者五万余口。著音直略反。十四年，三公奏课为天下第一，迁豫章太守。病去官，《东观记》曰：“病瑨痹，免。”征诣京师。十九年，卒。

	 

	子威嗣，威卒，子纯嗣，永平九年，坐母杀纯叔父，国除。《东观记》曰：“永平二年，坐纯母礼杀威弟季。”永初七年，邓太后复封纯琴亭侯。纯卒，子广嗣。

	 

	万修字君游，扶风茂陵人也。更始时，为信都令，与太守任光、都尉李忠共城守，迎世祖，拜为偏将军，封造义侯。及破邯郸，拜右将军，从平河北。建武二年，更封槐里侯。与扬化将军坚镡俱击南阳，克而病，卒于军。

	 

	子普嗣，徙封泫氏侯。泫氏，县名，属上党郡。西有泫谷水，故以为名。今泽州高平县也。泫音胡涓反。普卒，子亲嗣，徙封扶柳侯。扶柳，县名，故城在今冀州信都县西。亲卒，无子，国除。永初七年，邓太后绍封修曾孙丰为曲平亭侯。丰卒，子炽嗣。永建元年，炽卒，无子，国除。延熹二年，桓帝绍封修玄孙恭为门德亭侯。

	 

	邳彤字伟君，信都人也。父吉，为辽西太守。彤初为王莽和成卒正。《东观记》曰：“王莽分钜鹿为和成郡，居下曲阳，以彤为卒正也。”世祖徇河北，至下曲阳，彤举城降，复以为太守，留止数日。世祖北至蓟，会王郎兵起，使其将徇地，所到县莫不奉迎，唯和成、信都坚守不下。彤闻世祖从蓟还，失军，欲至信都，乃先使五官掾张万、督邮尹绥，选精骑二千余匹，缘路迎世祖军。彤寻与世祖会信都。世祖虽得二郡之助，而兵众未合，议者多言可因信都兵自送，西还长安。彤廷对曰：“议者之言皆非也。吏民歌吟思汉久矣，故更始举尊号而天下向应，三辅清宫除道以迎之。一夫荷戟大呼，则千里之将无不捐城遁逃，虏伏请降。自上古以来，亦未有感物动民其如此者也。又卜者王郎，假名因埶，驱集乌合之众，遂震燕、赵之地；况明公奋二郡之兵，扬向应之威，以攻则何城不克，以战则何军不服！今释此而归，岂徒空失河北，必更惊动三辅，堕损威重，非计之得者也。若明公无复征伐之意，则虽信都之兵犹难会也。何者?明公既西，则邯郸城民不肯捐父母，背城主，而千里送公，其离散亡逃可必也。”世祖善其言而止。即日拜彤为后大将军，和成太守如故，使将兵居前。比至堂阳，堂阳已反属王郎，彤使张万、尹绥先晓譬吏民，世祖夜至，即开门出迎。引兵击破白奢贼于中山。自此常从战攻。

	 

	信都复反为王郎，郎所置信都王捕系彤父弟及妻子，使为手书呼彤曰：“降者封爵，不降族灭。”彤涕泣报曰：“事君者不得顾家。彤亲属所以至今得安于信都者，刘公之恩也。公方争国事，彤不得复念私也。”会更始所遣将攻拔信都，郎兵败走，彤家属得免。

	 

	及拔邯郸，封武义侯。建武元年，更封灵寿侯，灵寿，县名，故城在今恒州灵寿县西北。行大司空事。帝入洛阳，拜彤太常，月余日转少府，是年免。复为左曹侍中，《前书》曰，侍中有左、右曹。入侍天子，故曰侍中。常从征伐。六年，就国。

	 

	彤卒，子汤嗣，九年，徙封乐陵侯。乐陵，县名，属平原郡，故城在今沧州乐陵县东也。十九年，汤卒，子某嗣；史阙名也。无子，国除。元初元年，邓太后绍封彤孙音为平亭侯。音卒，子柴嗣。

	 

	初，张万、尹绥与彤俱迎世祖，皆拜偏将军，亦从征伐。万封重平侯，绥封平台侯。重平，县名，属勃海郡，故城在今安德县西北。臣贤案：平台，县，属常山郡，诸本多云“平台”者，误也。

	 

	论曰：凡言成事者，以功著易显；谋几初者，以理隐难昭。几者，事之先见者也。斯固原情比迹，所宜推察者也。若乃议者欲因二郡之众，建入关之策，委成业，临不测，而世主未悟，谋夫景同，邳彤之廷对，其为几乎！语曰“一言可以兴邦”，《论语》鲁定公谓孔子之言。斯近之矣。

	 

	刘植字伯先，钜鹿昌城人也。王郎起，植与弟喜、从兄歆《东观记》“喜”作“嘉”，字共仲；歆字细君也。率宗族宾客，聚兵数千人据昌城。闻世祖从蓟还，乃开门迎世祖，以植为骁骑将军，喜、歆偏将军，皆为列侯。时真定王刘扬起兵以附王郎，众十余万，世祖遣植说扬，扬乃降。世祖因留真定，纳郭后，后即扬之甥也，故以此结之。乃与扬及诸将置酒郭氏漆里舍，漆里即郭氏所居之里名也。扬击筑为欢，因得进兵拔邯郸，从平河北。

	 

	建武二年，更封植为昌城侯。讨密县贼，战殁。子向嗣。帝使喜代将植营，复为骁骑将军，封观津侯。观津，县名，故城在今德州蓨县西北。喜卒，复以歆为骁骑将军，封浮阳侯。浮阳，县名，属勃海郡，在浮水之阳，今沧州清池县也。喜、歆从征伐，皆传国于后。向徙封东武阳侯，东武阳，县，属东郡，在武水之阳，故城在今魏州莘县南。卒，子述嗣，永平十五年，坐与楚王英谋反，国除。

	 

	耿纯字伯山，钜鹿宋子人也。父艾，为王莽济平尹。莽改定陶国曰济平也。纯学于长安，因除为纳言士。王莽法古置纳言之官，即尚书也。每官皆置士，故曰纳言士也。

	 

	王莽败，更始立，使舞阴王李轶降诸郡国，纯父艾降，还为济南太守。时李轶兄弟用事，专制方面，宾客游说者甚众。纯连求谒不得通，久之乃得见，因说轶曰：“大王以龙虎之姿，遭风云之时，遭，遇也。《易》曰：“云从龙，风从虎。”奋迅拔起，期月之闲兄弟称王，拔犹卒也。拔音步末反。期音期。而德信不闻于士民，功劳未施于百姓，宠禄暴兴，此智者之所忌也。《前书》陈婴母谓婴曰“暴得富贵者不祥也”，故云智者之所忌也。兢兢自危，犹惧不终，而况沛然自足，可以成功者乎？”《公羊传》曰：“力沛然若有余。”何休注曰：“沛，有余貌。”轶奇之，且以其钜鹿大姓，乃承制拜为骑都尉，授以节，令安集赵、魏。

	 

	会世祖度河至邯郸，纯即谒见，世祖深接之。纯退，见官属将兵法度不与它将同，遂求自结纳，献马及缣帛数百匹。世祖北至中山，留纯邯郸。会王郎反，《东观记》曰：“王郎举尊号，欲收纯，纯持节与从吏夜逃出城，驻节道中，诏取行者车马，得数十，驰归宋子，与从兄欣、宿、植俱诣上所在卢奴，言王郎反状。”世祖自蓟东南驰，纯与从昆弟欣、宿、植共率宗族宾客二千余人，续汉书曰“皆衣缣襜褕绛衣”也。老病者皆载木自随，奉迎于育。《左传》曰：“又如是而嫁，将就木焉。”木谓棺也，老病者恐死，故载以从军。育，县名，故城在冀州。拜纯为前将军，封耿乡侯，郦元注水经曰，成郎水北有耿乡，光武封耿纯为侯国，俗谓之宜安城。其故城在今恒州槁城县西南也。欣、宿、植皆偏将军，使与纯居前，降宋子，从攻下曲阳及中山。

	 

	是时郡国多降邯郸者，纯恐宗家怀异心，乃使欣、宿归烧其庐舍。世祖问纯故，对曰：“窃见明公单车临河北，非有府臧之蓄，重赏甘饵，可以聚人者也，《黄石公记》曰：“芳饵之下必有悬鱼，重赏之下必有死夫。”《易》曰：“何以聚人，曰财。”故纯引之。徒以恩德怀之，是故士众乐附。今邯郸自立，北州疑惑，纯虽举族归命，老弱在行，犹恐宗人宾客半有不同心者，故燔烧屋室，绝其反顾之望。”世祖叹息。及至鄗，世祖止传舍，鄗大姓苏公反城开门内王郎将李恽。纯先觉知，将兵逆与恽战，大破斩之。从平邯郸，又破铜马。

	 

	时赤眉、青犊、上江、大彤、铁胫、五幡十余万众并在射犬，世祖引兵将击之。纯军在前，去众营数里，贼忽夜攻纯，雨射营中，矢下如雨也。士多死伤。纯勒部曲，坚守不动。选敢死二千人，俱持强弩，各傅三矢，使衔枚闲行，傅，著也。绕出贼后，齐声呼噪，强弩并发，贼众惊走，追击，遂破之。驰骑白世祖。世祖明旦与诸将俱至营，劳纯曰：“昨夜困乎？”纯曰：“赖明公威德，幸而获全。”世祖曰：“大兵不可夜动，故不相救耳。军营进退无常，卿宗族不可悉居军中。”乃以纯族人耿伋为蒲吾长，蒲吾，县名，属常山郡，故城在今恒州灵寿县南。悉令将亲属居焉。

	 

	世祖即位，封纯高阳侯。击刘永于济阴，下定陶。初，纯从攻王郎，墯马折肩，时疾发，乃还诣怀宫。怀，河内县名，有离宫焉。帝问“卿兄弟谁可使者”，纯举从弟植，于是使植将纯营，纯犹以前将军从。

	 

	时真定王刘扬复造作谶记云：“赤九之后，瘿扬为主。”汉以火德，故云赤也。光武于高祖九代孙，故云九。扬病瘿，欲以惑众，与绵曼贼交通。绵曼，县名，属真定国，故城在今恒州石邑县西北，俗音讹，谓之“人文”故城也。建武二年春，遣骑都尉陈副、游击将军邓隆征扬，扬闭城门，不内副等。乃复遣纯持节，行赦令于幽、冀，所过并使劳慰王侯。密来纯曰：“刘扬若见，因而收之。”纯从吏士百余骑与副、隆会元氏，俱至真定，止传舍。扬称病不谒，以纯真定宗室之出，男子谓姊妹之子为出也。遣使与纯书，欲相见。纯报曰：“奉使见王侯牧守，不得先诣，如欲面会，宜出传舍。”时扬弟临邑侯让及从兄细《东观记》、续汉书“细”并作“绀”。各拥兵万余人，扬自恃众强而纯意安静，即从官属诣之，兄弟并将轻兵在门外。扬入见纯，纯接以礼敬，因延请其兄弟，皆入，乃闭郃悉诛之，因勒兵而出。真定震怖，无敢动者。帝怜扬、让谋未发，并封其子，复故国。

	 

	纯还京师，因自请曰：“臣本吏家子孙，幸遭大汉复兴，圣帝受命，备位列将，爵为通侯。天下略定，臣无所用志，愿试治一郡，尽力自效。”帝笑曰：“卿既治武，复欲修文邪？”乃拜纯为东郡太守。时东郡未平，纯视事数月，盗贼清宁。四年，诏纯将兵击更始东平太守范荆，荆降。进击太山济南及平原贼，皆平之。居东郡四岁，时发干长有罪，纯案奏，围守之，奏未下，长自杀。纯坐免，以列侯奉朝请。从击董宪，道过东郡，百姓老小数千随车驾涕泣。云“愿复得耿君”。帝谓公卿曰：“纯年少被甲胄为军吏耳。治郡乃能见思若是乎？”

	 

	六年，定封为东光侯。东光，今沧州县也。续汉书曰：“六年，上令诸侯就国，纯上书自陈，前在东郡案诛涿郡太守朱英亲属，今国属涿，诚不自安。制书报曰：‘侯前奉公行法，朱英久吏，晓知义理，何时当以公事相是非！然受尧舜之罚者不能爱己也，已更择国土，令侯无介然之忧。’乃更封纯为东光侯也。”纯辞就国，帝曰：“文帝谓周勃‘丞相吾所重，君为我率诸侯就国’，今亦然也。”纯受诏而去。至邺，赐谷万斛。到国，吊死问病，民爱敬之。八年，东郡、济阴盗贼群起，遣大司空李通、横野大将军王常击之。帝以纯威信著于卫地，东郡旧卫地也。遣使拜太中大夫，使与大兵会东郡。东郡闻纯入界，盗贼九千余人皆诣纯降，大兵不战而还。玺书复以为东郡太守，吏民悦服。十三年，卒官，谥曰成侯。子阜嗣。

	 

	植后为辅威将军，封武邑侯。武邑，县名，属信都，今冀州县也。宿至代郡太守，封遂乡侯。欣为赤眉将军，封著武侯，从邓禹西征，战死云阳。凡宗族封列侯者四人，关内侯者三人，为二千石者九人。

	 

	阜徙封莒乡侯，永平十四年，坐同族耿歙与楚人颜忠辞语相连，国除。建初二年，肃宗追思纯功，绍封阜子盱为高亭侯。盱卒，无嗣，帝复封盱弟腾。续汉书云“封腾高亭侯”也。卒，子忠嗣。忠卒，孙绪嗣。

	 

	赞曰：任、邳识几，严城解扉。解犹开也。委佗还旅，二守焉依。委音于危反。佗音移，行貌也。旅，众也。还旅谓自蓟而还也。二守谓任光为信都太守，邳彤为和成太守也。《左传》曰：“平王东迁，晋、郑焉依。”言光武失军而南还，依任、邳以成功。纯、植义发，奉兵佐威。