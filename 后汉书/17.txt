孝灵皇帝讳宏，《谥法》曰：“乱而不损曰灵。”伏侯《古今注》曰宏之字曰大。肃宗玄孙也。曾祖河闲孝王开，祖淑，父苌。世封解渎亭侯，淑以河闲王子封为解渎亭侯，苌袭父封，故言世封也。解渎亭在今定州义丰县东北也。帝袭侯爵。母董夫人。桓帝崩，无子，皇太后与父城门校尉窦武定策禁中，使守光禄大夫刘倏持节，将左右羽林至河闲奉迎。续汉志曰：“桓帝之初，京都童谣曰：‘城上乌，尾毕逋，父为吏，子为徒。一徒死，百乘车。车班班，入河闲。河闲姹女工数钱，以钱为室金为堂，石上慊慊舂黄粱。粱下有悬鼓，我欲击之丞卿怒。’‘城上乌’者，处高独食，不与下共，谓人主多聚敛也。‘父为吏，子为徒’者，言蛮夷叛逆，父既为军吏，子弟又为卒徒往击之也。‘一徒死，百乘车’者，言前一人讨胡既死矣，后又遣百乘车往也。‘车班班’者，言乘舆班班入河闲迎灵帝也。‘姹女数钱’，言帝既立，其母永乐太后好聚金以为堂室也。‘石上慊慊’者，言太后虽积金钱，犹慊慊常若不足，使人舂黄粱而食之也。‘我欲击之’者，言太后教帝使卖官受钱，天下忠笃之士怨望，欲击鼓求见丞卿，主鼓者复怒而止我也。”

	 

	建宁元年春正月壬午，城门校尉窦武为大将军。己亥，帝到夏门亭，《东观记》曰：“到夏门外万寿亭，群臣谒见。”使窦武持节，以王青盖车迎入殿中。庚子，即皇帝位，年十二。改元建宁。以前太尉陈蕃为太傅，与窦武及司徒胡广参录尚书事。

	 

	使护羌校尉段颎讨先零羌。

	 

	二月辛酉，葬孝桓皇帝于宣陵，在洛阳东南三十里，高十二丈，周三百步。庙曰威宗。

	 

	庚午，谒高庙。辛未，谒世祖庙。大赦天下。赐民爵及帛各有差。

	 

	段颎大破先零羌于逢义山。山在今原州平高县。“逢”一作“途”。

	 

	闰月甲午，追尊皇祖为孝元皇，夫人夏氏为孝元皇后，考为孝仁皇，夫人董氏为慎园贵人。慎园在今瀛州乐寿县东南，俗呼为二皇陵。

	 

	夏四月戊辰，太尉周景薨。司空宣酆免，长乐卫尉王畅为司空。

	 

	五月丁未朔，日有食之。诏公卿以下各上封事，及郡国守相举有道之士各一人；又故刺史、二千石清高有遗惠，为众所归者，皆诣公车。

	 

	太中大夫刘矩为太尉。

	 

	六月，京师雨水。

	 

	秋七月，破羌将军段颎复破先零羌于泾阳。泾阳，县名，属安定，故城在今原州平凉县南也。

	 

	八月，司空王畅免，宗正刘宠为司空。

	 

	九月辛亥，中常侍曹节矫诏诛太傅陈蕃、大将军窦武及尚书令尹勋、侍中刘瑜、屯骑校尉冯述，皆夷其族。皇太后迁于南宫。太后与窦武密谋欲诛曹节，今武等既诛，故太后被迁。司徒胡广为太傅，录尚书事。司空刘宠为司徒，大鸿胪许栩为司空。

	 

	冬十月甲辰晦，日有食之。令天下系囚罪未决入缣赎，各有差。

	 

	十一月，太尉刘矩免，太仆沛国闻人袭为太尉。姓闻人，名袭，字定卿。《风俗通》曰：“少正卯，鲁之闻人，其后氏焉。”

	 

	十二月，鲜卑及濊貊寇幽并二州。

	 

	二年春正月丁丑，大赦天下。

	 

	三月乙巳，尊慎园董贵人为孝仁皇后。续汉志曰：“置永乐宫，仪如桓帝尊匽贵人之礼。”

	 

	夏四月癸巳，大风，雨雹。诏公卿以下各上封事。

	 

	五月，太尉闻人袭罢，司空许栩免。六月，司徒刘宠为太尉，太常许训为司徒，训字季师，平舆人。太仆长沙刘嚣为司空。嚣字重宁。

	 

	秋七月，破羌将军段颎大破先零羌于射虎塞外谷，东羌悉平。

	 

	九月，江夏蛮叛，州郡讨平之。

	 

	丹阳山越贼围太守陈夤，夤击破之。

	 

	冬十月丁亥，中常侍侯览讽有司奏前司空虞放、太仆杜密、长乐少府李膺、司隶校尉朱?、颍川太守巴肃、沛相荀翌昱、河内太守魏朗、山阳太守翟超皆为钩党，下狱，钩谓相牵引也。事具《刘淑》、《李膺传》。死者百余人，妻子徙边，诸附从者锢及五属。五属谓五服内亲也。制诏州郡大举钩党，于是天下豪桀及儒学行义者，一切结为党人。续汉志曰：“建宁中，京都长者皆以苇方笥为装具，时有识者窃言，苇笥郡国谳箧也。后党人禁锢，会赦，有疑者皆谳廷尉，人名悉入方笥中。”

	 

	戊戌晦，日有食之。

	 

	十一月，太尉刘宠免，太仆郭禧为太尉。字公房，扶沟人也。禧音僖。

	 

	鲜卑寇并州。

	 

	是岁，长乐太仆曹节为车骑将军，百余日罢。

	 

	三年春正月，河内人妇食夫，河南人夫食妇。

	 

	三月丙寅晦，日有食之。

	 

	夏四月，太尉郭禧罢，太中大夫闻人袭为太尉。秋七月，司空刘嚣罢。八月，大鸿胪桥玄为司空。

	 

	九月，执金吾董宠下狱死。

	 

	冬，济南贼起，攻东平陵。东平陵，县名，属济南国，故城在今齐州东。

	 

	郁林乌浒民相率内属。乌浒，南方夷号也。广州记曰：“其俗食人，以鼻饮水，口中进啖如故。”

	 

	四年春正月甲子，帝加元服，大赦天下。赐公卿以下各有差，唯党人不赦。

	 

	二月癸卯，地震，海水溢，河水清。

	 

	三月辛酉朔，日有食之。

	 

	太尉闻人袭免，太仆李咸为太尉。字元卓，汝南西平人。

	 

	诏公卿至六百石各上封事。

	 

	大疫，使中谒者巡行致医药。

	 

	司徒许训免，司空桥玄为司徒。夏四月，太常来艳为司空。艳字季德，南阳新野人。

	 

	五月，河东地裂，雨雹，山水暴出。

	 

	秋七月，司空来艳免。

	 

	癸丑，立贵人宋氏为皇后。执金吾宋酆女，前年入掖庭为贵人。

	 

	司徒桥玄免。太常宗俱为司空，俱字伯俪，南阳安众人。前司空许栩为司徒。

	 

	冬，鲜卑寇并州。

	 

	熹平元年春三月壬戌，太傅胡广薨。

	 

	夏五月己巳，大赦天下，改元熹平。

	 

	长乐太仆侯览有罪，自杀。

	 

	六月，京师雨水。

	 

	癸巳，皇太后窦氏崩。秋七月甲寅，葬桓思皇后。

	 

	宦官讽司隶校尉段颎捕系太学诸生千余人。时有人书朱雀阙云“天下大乱，公卿皆尸禄”故捕之。事见《宦者传》。冬十月，渤海王悝被诬谋反，丁亥，悝及妻子皆自杀。

	 

	十一月，会稽人许生自称“越王”，寇郡县，《东观记》曰：“会稽许昭聚众自称大将军，立父生为越王，攻破郡县。”遣杨州刺史臧旻、丹阳太守陈夤讨破之。

	 

	十二月，司徒许栩罢，大鸿胪袁隗为司徒。

	 

	鲜卑寇并州。

	 

	是岁，甘陵王恢薨。

	 

	二年春正月，大疫，使使者巡行致医药。

	 

	丁丑，司空宗俱薨。

	 

	二月壬午，大赦天下。

	 

	以光禄勋杨赐为司空。

	 

	三月，太尉李咸免。夏五月，以司隶校尉段颎为太尉。

	 

	沛相师迁坐诬罔国王，下狱死。国王，陈愍王宠也。臣贤案：《陈敬王传》云“国相师迁”。又《东观记》曰“陈行相师迁奏，沛相魏愔，前为陈相，与陈王宠交通”。明魏愔为沛相，此言师迁为沛相，盖误也。

	 

	六月，北海地震。东莱，北海海水溢。续汉志曰：“时出大鱼二枚，各长八九丈，高二丈余。”

	 

	秋七月，司空杨赐免，太常颍川唐珍为司空。

	 

	冬十二月，日南徼外国重译贡献。

	 

	太尉段颎罢。

	 

	鲜卑寇幽并二州。

	 

	癸酉晦，日有食之。

	 

	三年春正月，夫余国遣使贡献。

	 

	二月己巳，大赦天下。

	 

	太常陈耽为太尉。耽字汉公，东海人也。

	 

	三月，中山王畅薨，无子，国除。

	 

	夏六月，封河闲王利子康为济南王，奉孝仁皇祀。

	 

	秋，洛水溢。

	 

	冬十月癸丑，令天下系囚罪未决，入缣赎。

	 

	十一月，杨州刺史臧旻率丹阳太守陈寅，大破许生于会稽，斩之。

	 

	任城王博薨。

	 

	十二月，鲜卑寇北地，北地太守夏育追击破之。鲜卑又寇并州。

	 

	司空唐珍罢，永乐少府许训为司空。

	 

	四年春三月，诏诸儒正《五经》文字，刻石立于太学门外。

	 

	封河闲王建子佗为任城王。建，桓帝弟也。

	 

	夏四月，郡国七大水。

	 

	五月丁卯，大赦天下。

	 

	延陵园灾成帝陵也，在今咸阳县西。，遣使者持节告祠延陵。

	 

	鲜卑寇幽州。

	 

	六月，弘农、三辅螟。

	 

	遣守宫令之盐监，穿渠为民兴利。《前书·地理志》及《续汉·郡国志》并无盐监，今蒲州安邑县西南有盐池监也。

	 

	令郡国遇灾者，减田租之半；其伤害十四以上，勿收责。

	 

	冬十月丁巳，令天下系囚罪未决，入缣赎。

	 

	拜冲帝母虞美人为宪园贵人，顺帝虞美人也。宪园在洛阳东北。质帝母陈夫人为渤海孝王妃。渤海孝王鸿之夫人也。

	 

	改平准为中准，《汉官仪》曰：“平准令一人，秩六百石也。”使宦者为令，列于内署。自是诸署悉以阉人为丞、令。

	 

	五年夏四月癸亥，大赦天下。

	 

	益州郡夷叛，太守李颙讨平之。

	 

	复崇高山名为嵩高山。《前书》武帝祠中岳，改嵩高为崇高。《东观记》曰：“使中郎将堂溪典请雨，因上言改之，名为嵩高山。”

	 

	大雩。使侍御史行诏狱亭部，理冤枉，原轻系，休囚徒。

	 

	五月，太尉陈耽罢，司空许训为太尉。

	 

	闰月，永昌太守曹鸾坐讼党人，弃市。讼谓申理之也。其言切直，帝怒，槛车送槐里狱掠杀之也。诏党人门生故吏父兄子弟在位者，皆免官禁锢。

	 

	六月壬戌，太常南阳刘逸逸字大过，安众人。为司空。

	 

	秋七月，太尉许训罢，光禄勋刘宽为太尉。

	 

	冬十月壬午，御殿后槐树自拔倒竖。

	 

	司徒袁隗罢。十一月丙戌，光禄大夫杨赐为司徒。

	 

	十二月，甘陵王定薨。

	 

	试太学生年六十以上百余人，除郎中、太子舍人至王家郎、郡国文学吏。《汉官仪》曰：“太子舍人、王家郎中并秩二百石，无员。”

	 

	是岁，鲜卑寇幽州。沛国言黄龙见谯。

	 

	六年春正月辛丑，大赦天下。

	 

	二月，南宫平城门及武库东垣屋自坏。平城门，洛阳城南门也。蔡邕曰：“平城门，正阳之门，与宫连，郊祀法驾所从出，门之最尊者。”武库，禁兵所藏。东垣，库之外障。《易传》曰：“小人在位，厥妖城门自坏。”

	 

	夏四月，大旱，七州蝗。

	 

	鲜卑寇三边。谓东、西与北边。

	 

	市贾民为宣陵孝子者数十人，皆除太子舍人。

	 

	秋七月，司空刘逸免，卫尉陈球为司空。

	 

	八月，遣破鲜卑中郎将田晏出云中，使匈奴中郎将臧旻与南单于出雁门，护乌桓校尉夏育出高柳，并伐鲜卑，晏等大败。

	 

	冬十月癸丑朔，日有食之。

	 

	太尉刘宽免。

	 

	帝临辟雍。

	 

	辛丑，京师地震。

	 

	辛亥，令天下系囚罪未决，入缣赎。

	 

	十一月，司空陈球免。十二月甲寅，太常河南孟有彧为太尉。有彧字叔达，音乙六反。庚辰，司徒杨赐免。太常陈耽为司空。

	 

	鲜卑寇辽西。

	 

	永安太仆王旻下狱死。永安宫之太仆也。

	 

	光和元年春正月，合浦、交址乌浒蛮叛，招引九真、日南民攻没郡县。

	 

	太尉孟有彧罢。

	 

	二月辛亥朔，日有食之。

	 

	癸丑，光禄勋陈国袁滂为司徒。滂字公喜。

	 

	己未，地震。

	 

	始置鸿都门学生。鸿都，门名也，于内置学。时其中诸生，皆来州、郡、三公举召能为尺牍辞赋及工书鸟篆者相课试，至千人焉。

	 

	三月辛丑，大赦天下，改元光和。

	 

	太常常山张颢为太尉。颢字智明。《搜神记》曰：“颢为梁相，新雨后，有鹊飞翔近地，令人擿之，墯地化为圆石，颢命椎破，得一金印，文曰‘忠孝侯印’。”

	 

	夏四月丙辰，地震。

	 

	侍中寺雌鸡化为雄。

	 

	司空陈耽免，太常来艳为司空。

	 

	五月壬午，有白衣人入德阳殿门，亡去不获。《东观记》曰：“白衣人言‘梁伯夏教我上殿’，与中黄门桓贤语，因忽不见。”六月丁丑，有黑气墯所御温德殿庭中。《东观记》曰：“墯所御温明殿庭中，如车盖隆起，奋迅，五色，有头，体长十余丈，形貌似龙。”秋七月壬子，青虹见御坐玉堂后殿庭中。《洛阳宫殿名》，南宫有玉堂前、后殿。据《杨赐传》，云墯嘉德殿前。八月，有星孛于天市。

	 

	九月，太尉张颢罢，太常陈球为太尉。司空来艳薨。冬十月，屯骑校尉袁逢为司空。

	 

	皇后宋氏废，后父执金吾酆下狱死。

	 

	丙子晦，日有食之。

	 

	十一月，太尉陈球免。十二月丁巳，光禄大夫桥玄为太尉。

	 

	是岁，鲜卑寇酒泉。京师马生人。京房《易传》曰：“诸侯相伐，厥妖马生人。”初开西邸卖官，自关内侯、虎贲、羽林，入钱各有差。《山阳公载记》曰：“时卖官，二千石二千万，四百石四百万，其以德次应选者半之，或三分之一，于西园立库以贮之。”私令左右卖公卿，公千万，卿五百万。

	 

	二年春，大疫，使常侍、中谒者巡行致医药。

	 

	三月，司徒袁滂免，大鸿胪刘郃为司徒。郃字季承。乙丑，太尉桥玄罢，太中大夫段颎为太尉。

	 

	京兆地震。

	 

	司空袁逢罢，太常张济为司空。济字元江，细阳人。

	 

	夏四月甲戌朔，日有食之。

	 

	辛巳，中常侍王甫及太尉段颎并下狱死。

	 

	丁酉，大赦天下，诸党人禁锢小功以下皆除之。时上禄长和海上言：“党人锢及五族，有乖典训。”帝从之。

	 

	东平王端薨。

	 

	五月，卫尉刘宽为太尉。

	 

	秋七月，使匈奴中郎将张修有罪，下狱死。时张修擅斩单于呼微，更立羌渠为单于，故坐死。

	 

	冬十月甲申，司徒刘郃、永乐少府陈球、卫尉阳球、步兵校尉刘纳谋诛宦者，事泄，皆下狱死。

	 

	巴郡板楯蛮叛，遣御史中丞萧瑗督益州刺史讨之，不克。

	 

	十二月，光禄勋杨赐为司徒。

	 

	鲜卑寇幽并二州。

	 

	是岁，河闲王利薨。洛阳女子生儿，两头四臂。京房《易传》曰：“二首，下不一也，厥妖人生两头。”

	 

	三年春正月癸酉，大赦天下。

	 

	二月，公府驻驾庑自坏。公府，三公府也。驻驾，停车处也。庑，廊屋也，音无禹反。续汉志云：“南北四十余闲坏。”

	 

	三月，梁王元薨。

	 

	夏四月，江夏蛮叛。

	 

	六月，诏公卿举能通《古文尚书》、《毛诗》、《左氏》、《谷梁春秋》各一人，悉除议郎。

	 

	秋，表是地震，涌水出。表是，县，属酒泉郡，故城在今甘州张掖县西北也。

	 

	八月，令系囚罪未决，入缣赎，各有差。

	 

	冬闰月，有星孛于狼、弧。二星名也。

	 

	鲜卑寇幽、并二州。

	 

	十二月己巳，立贵人何氏为皇后。南阳宛人也，车骑将军何真女也。

	 

	是岁，作罼圭、灵昆苑。罼圭苑有二，东罼圭苑周一千五百步，中有鱼梁台，西罼圭苑周三千三百步，并在洛阳宣平门外也。

	 

	四年春正月，初置騄骥厩丞，领受郡国调马。騄骥，善马也。调谓征发也。豪右辜搉，马一匹至二百万。《前书音义》曰：“辜，障也。搉，专也。谓障余人卖买而自取其利。”

	 

	二月，郡国上芝英草。夏四月庚子，大赦天下。

	 

	交址刺史朱俊讨交址、合浦乌浒蛮，破之。

	 

	六月庚辰，雨雹。《续汉书》曰：“雹大如鸡子。”秋七月，河南言凤皇见新城，群鸟随之；赐新城令及三老、力田帛，各有差。九月庚寅朔，日有食之。

	 

	太尉刘宽免，卫尉许有彧为太尉。

	 

	闰月辛酉，北宫东掖庭永巷署灾。永巷，宫中署名也。《汉官仪》曰：“令一人。宦者为之，秩六百石，掌宫婢侍使。”

	 

	司徒杨赐罢。冬十月，太常陈耽为司徒。

	 

	鲜卑寇幽并二州。

	 

	是岁帝作列肆于后宫，使诸辨女贩卖，更相盗窃争斗。帝著商估服，饮宴为乐。又于西园弄狗，著进贤冠，带绶。《三礼图》曰：“进贤冠，文官服之，前高七寸，后高三寸，长八寸。”续汉志曰：“灵帝宠用便嬖子弟，转相汲引，卖关内侯直五百万。令长强者贪如豺狼，弱者略不类物，实狗而冠也。”昌邑王见狗冠方山冠，龚遂曰：“王之左右皆狗而冠。”又驾四驴，帝躬自操辔，驱驰周旋，京师转相放效。续汉志曰：“驴者乃服重致远，上下山谷，野人之所用耳，何有帝王君子而骖驾之乎！天意若曰，国且大乱，贤愚倒植，凡执政者皆如驴也。”

	 

	五年春正月辛未，大赦天下。

	 

	二月，大疫。

	 

	三月，司徒陈耽免。

	 

	夏四月，旱。

	 

	太常袁隗为司徒。

	 

	五月庚申，永乐宫置灾。续汉志曰：“德阳前殿西北入门内永乐太后宫署灾。”秋七月，有星孛于太微。

	 

	巴郡板楯蛮诣太守曹谦降。

	 

	癸酉，令系囚罪未决，入缣赎。

	 

	八月，起四百尺观于阿亭道。

	 

	冬十月，太尉许有彧罢，太常杨赐为太尉。

	 

	校猎上林苑，历函谷关，遂巡狩于广成苑。十二月，还，幸太学。

	 

	六年春正月，日南徼外国重译贡献。

	 

	二月，复长陵县，比丰、沛。三月辛未，大赦天下。

	 

	夏，大旱。

	 

	秋，金城河水溢。五原山岸崩。

	 

	始置圃囿署，以宦者为令。

	 

	冬，东海、东莱、琅邪井中冰厚尺余。

	 

	大有年。

	 

	中平元年春二月，钜鹿人张角自称“黄天”，其部帅有三十六方，皆著黄巾，同日反叛。续汉书曰：“三十六万余人。”安平、甘陵人各执其王以应之。安平王续、甘陵王忠。

	 

	三月戊申，以河南尹何进为大将军，将兵屯都亭。置八关都尉官。都亭在洛阳。八关谓函谷、广城、伊阙、大谷、轘辕、旋门、小平津、孟津也。壬子，大赦天下党人，还诸徙者，时中常侍吕强言于帝曰：“党锢久积，若与黄巾合谋，悔之无救。”帝惧，皆赦之。唯张角不赦。诏公卿出马、弩，举列将子孙及吏民有明战阵之略者，诣公车。遣北中郎将卢植讨张角，左中郎将皇甫嵩、右中郎将朱俊讨颍川黄巾。庚子，南阳黄巾张曼成攻杀郡守褚贡。

	 

	夏四月，太尉杨赐免，太仆弘农邓盛为太尉。盛字伯能。司空张济罢，大司农张温为司空。

	 

	朱俊为黄巾波才所败。

	 

	侍中向栩、张钧坐言宦者，下狱死。时钧上书曰：“今斩常侍，悬其首于南郊以谢天下，即兵自消也。”帝以章示常侍，故下狱也。

	 

	汝南黄巾败太守赵谦于邵陵。邵陵，县名，属汝南郡，故城在今豫州郾城县东。广阳黄巾杀幽州刺史郭勋及太守刘卫。

	 

	五月，皇甫嵩、朱俊复与波才等战于长社，大破之。长社，今许州县也，故城在长葛县西。

	 

	六月，南阳太守秦颉击张曼成，斩之。

	 

	交址屯兵执刺史及合浦太守来达，自称“柱天将军”，遣交址刺史贾琮讨平之。

	 

	皇甫嵩、朱俊大破汝南黄巾于西华。西华，县，属汝南郡，故城在今陈州项城县西。诏嵩讨东郡，朱俊讨南阳。卢植破黄巾，围张角于广宗。宦官诬奏植，抵罪。植连破张角，垂当拔之，小黄门左丰言于帝曰：“卢中郎固垒息军，以待天诛。”帝怒，遂槛车征植，减死一等。遣中郎将董卓攻张角，不克。

	 

	洛阳女子生儿，两头共身。续汉志曰：“上西门外女子生儿，两头，异肩共匤，以为不祥，堕地弃之。其后政在私门，上下无别，二头之象。”

	 

	秋七月，巴郡妖巫张修反，寇郡县。刘艾纪曰：“时巴郡巫人张修疗病，愈者雇以米五斗，号为‘五斗米师’。”

	 

	河南尹徐灌下狱死。

	 

	八月，皇甫嵩与黄巾战于仓亭，获其帅。其帅，卜已也。仓亭在东郡。

	 

	乙巳，诏皇甫嵩北讨张角。

	 

	九月，安平王续有罪诛，国除。

	 

	冬十月，皇甫嵩与黄巾贼战于广宗，获张角弟梁。角先死，乃戮其尸。发棺断头，传送马市。以皇甫嵩为左车骑将军。十一月，皇甫嵩又破黄巾于下曲阳，斩张角弟宝。

	 

	湟中义从胡北宫伯玉与先零羌叛，以金城人边章、韩遂为军帅，攻杀护羌校尉伶征、金城太守陈懿。伶，姓也，周有大夫伶州鸠。

	 

	癸巳，朱俊拔宛城，斩黄巾别帅孙夏。

	 

	诏减太官珍羞，御食一肉；厩马非郊祭之用，悉出给军。

	 

	十二月己巳，大赦天下，改元中平。

	 

	是岁，下邳王意薨，无子，国除。郡国生异草，备龙蛇鸟兽之形。《风俗通》曰：“亦作人状，操持兵弩，一一备具。”续汉志曰：“龙蛇鸟兽，其状毛羽头目足翅皆具。是岁黄巾贼起，汉遂微弱。”

	 

	二年春正月，大疫。

	 

	琅邪王据薨。

	 

	二月己酉，南宫大灾，火半月乃灭。续汉志曰：“时烧灵台殿、乐成殿，延及北阙度道，西烧嘉德、和欢殿。”癸亥，广阳门外屋自坏。洛阳城西面南头门也。

	 

	税天下田，亩十钱。以修宫室。

	 

	黑山贼张牛角等十余辈并起，所在寇钞。

	 

	司徒袁隗免。三月，廷尉崔烈为司徒。

	 

	北宫伯玉等寇三辅，遣左车骑将军皇甫嵩讨之，不克。

	 

	夏四月庚戌，大风，雨雹。

	 

	五月，太尉邓盛罢，太仆河内张延为太尉。延字公威，歆之子。

	 

	秋七月，三辅螟。

	 

	左车骑将军皇甫嵩免。八月，以司空张温为车骑将军，讨北宫伯玉。九月，特进杨赐为司空。冬十月庚寅，司空杨赐薨，光禄大夫许相为司空。相字公弼，平舆人，许训之子。

	 

	前司徒陈耽、谏议大夫刘陶坐直言，下狱死。

	 

	十一月，张温破北宫伯玉于美阳，因遣荡寇将军周慎追击之，围榆中；县名，故城在今兰州金城县东也。又遣中郎将董卓讨先零羌。慎、卓并不克。

	 

	鲜卑寇幽、并二州。

	 

	是岁，造万金堂于西园。洛阳民生儿，两头四臂。

	 

	三年春二月，江夏兵赵慈反，杀南阳太守秦颉。

	 

	庚戌，大赦天下。

	 

	太尉张延罢。车骑将军张温为太尉，中常侍赵忠为车骑将军。

	 

	复修玉堂殿，铸铜人四，黄钟四，其音中黄钟也。子为黄钟。及天禄、虾蟆，又铸四出文钱。天禄，兽也。时使掖廷令毕岚铸铜人，列于仓龙、玄武阙外，钟悬于玉堂及云台殿前，天禄、虾蟆吐水于平门外。事具《宦者传》。案：今邓州南阳县北有宗资碑，旁有两石兽，镌其膊一曰天禄，一曰辟邪。据此，即天禄、辟邪并兽名也。汉有天禄阁，亦因兽以立名。

	 

	五月壬辰晦，日有食之。

	 

	六月，荆州刺史王敏讨赵慈，斩之。

	 

	车骑将军赵忠罢。

	 

	秋八月，怀陵上有雀万数，悲鸣，因斗相杀。怀陵，冲帝陵也。续汉志曰：“天戒若曰：诸怀爵禄而尊厚者，还自相害也。”

	 

	冬十月，武陵蛮叛，寇郡界，郡兵讨破之。

	 

	前太尉张延为宦人所谮，下狱死。

	 

	十二月，鲜卑寇幽并二州。

	 

	四年春正月己卯，大赦天下。

	 

	二月，荥阳贼杀中牟令。中牟，今郑州县。刘艾纪曰：“令落皓及主簿潘业，临阵不顾，皆被害。”

	 

	己亥，南宫内殿罘罳自坏。《前书》音义曰：“罘罳，连阙曲阁也，音浮思。”

	 

	三月，河南尹何苗讨荥阳贼，破之，拜苗为车骑将军。

	 

	夏四月，凉州刺史耿鄙讨金城贼韩遂，鄙兵大败，遂寇汉阳，汉阳太守傅燮战没。扶风人马腾、汉阳人王国并叛，寇三辅。

	 

	太尉张温免，司徒崔烈为太尉。五月，司空许相为司徒，光禄勋沛国丁宫为司空。宫字元雄。

	 

	六月，洛阳民生男，两头共身。刘艾纪曰“上西门外刘仓妻生”也。

	 

	渔阳人张纯与同郡张举举兵叛，攻杀右北平太守刘政、辽东太守杨终、护乌桓校尉公綦稠等。举兵自称天子，寇幽、冀二州。

	 

	秋九月丁酉，令天下系囚罪未决，入缣赎。

	 

	冬十月，零陵人观鹄观，姓；鹄，名。自称“平天将军”，寇桂阳，长沙太守孙坚击斩之。

	 

	十一月，太尉崔烈罢，大司农曹嵩为太尉。

	 

	十二月，休屠各胡叛。

	 

	是岁，卖关内侯，假金印紫绶，传世，入钱五百万。

	 

	五年春正月，休屠各胡寇西河，杀郡守邢纪。

	 

	丁酉，大赦天下。

	 

	二月，有星孛于紫宫。

	 

	黄巾余贼郭太等起于西河白波谷，寇太原、河东。

	 

	三月，休屠各胡攻杀并州刺史张懿，遂与南匈奴左部胡合，杀其单于。

	 

	夏四月，汝南葛陂黄巾攻没郡县。葛陂在今豫州新蔡县西北。

	 

	太尉曹嵩罢。五月，永乐少府樊陵为太尉。陵字德云，胡阳人也。

	 

	六月丙寅，大风。

	 

	太尉樊陵罢。

	 

	益州黄巾马相攻杀刺史郗俭，自称天子，又寇巴郡，杀郡守赵部，益州从事贾龙击相，斩之。

	 

	郡国七大水。

	 

	秋七月，射声校尉马日磾为太尉。

	 

	八月，初置西园八校尉。乐资《山阳公载记》曰：“小黄门蹇硕为上军校尉，虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉：凡八校尉，皆统于蹇硕。”

	 

	司徒许相罢，司空丁宫为司徒。光禄勋南阳刘弘为司空。字子高，安众人。卫尉董重为票骑将军。

	 

	九月，南单于叛，与白波贼寇河东。遣中郎将孟益率骑都尉公孙瓒讨渔阳贼张纯等。

	 

	冬十月，壬午御殿后槐树自拔倒竖青、徐黄巾复起，寇郡县。

	 

	甲子，帝自称“无上将军”，耀兵于平乐观。平乐观在洛阳城西。

	 

	十一月，凉州贼王国围陈仓，右将军皇甫嵩救之。

	 

	遣下军校尉鲍鸿讨葛陂黄巾。

	 

	巴郡板楯蛮叛，遣上军别部司马赵瑾讨平之。

	 

	公孙瓒与张纯战于石门，大破之。时乌桓反叛，与贼张纯等攻蓟中，故瓒追击之。石门，山名也，在今营州西南。

	 

	是岁，改刺史，新置牧。

	 

	六年春二月，左将军皇甫嵩大破王国于陈仓。

	 

	三月，幽州牧刘虞购斩渔阳贼张纯。

	 

	下军校尉鲍鸿下狱死。

	 

	夏四月丙午朔，日有食之。

	 

	太尉马日磾免，幽州牧刘虞为太尉。

	 

	丙辰，帝崩于南宫嘉德殿，年三十四。戊午，皇子辩即皇帝位，年十七。尊皇后曰皇太后，太后临朝。大赦天下，改元为光熹。封皇弟协为渤海王。后将军袁隗为太傅，与大将军何进参录尚书事。上军校尉蹇硕下狱死。时蹇硕谋欲立渤海王协，发觉。五月辛巳，票骑将军董重下狱死。董重，孝仁后之兄子也。六月辛亥，孝仁皇后董氏崩。

	 

	辛酉，葬孝灵皇帝于文陵。在洛阳西北二十里，陵高十二丈，周回三百步。

	 

	雨水。

	 

	秋七月，甘陵王忠薨。

	 

	庚寅，孝仁皇后归葬河闲慎陵。

	 

	徙渤海王协为陈留王。司徒丁宫罢。

	 

	八月戊辰，中常侍张让、段圭等杀大将军何进，于是虎贲中郎将袁术烧东西宫，攻诸宦者。庚午，张让、段圭等劫少帝及陈留王幸北宫德阳殿。何进部曲将吴匡与车骑将军何苗战于朱雀阙下，苗败斩之。辛未，司隶校尉袁绍勒兵收伪司隶校尉樊陵、河南尹许相及诸阉人，无少长皆斩之。让、圭等复劫少帝、陈留王走小平津。小平津在今巩县西北。续汉志曰：“时京师童谣曰‘侯非侯，王非王，千乘万骑上北邙。’案献帝未有爵号，为段圭等所执，公卿百官皆随其后，到河上乃得还。”尚书卢植追让、圭等，斩数人，其余投河而死。《献帝春秋》曰：“河南中部掾闵贡见天子出，率骑追之，比晓到河上。天子饥渴，贡宰羊进之，厉声责让等曰：‘君以阉宦之隶，刀锯之残，越从洿泥，扶侍日月，卖弄国恩，阶贱为贵，劫迫帝主，荡覆王室，假息漏刻，游魂河津。自亡新以来，奸臣贼子未有如君者。今不速死，吾射杀汝。’让等惶怖，叉手再拜叩头，向天子辞曰：‘臣等死，陛下自爱。’遂投河而死。”帝与陈留王协夜步逐荧光行数里，得民家露车，共乘之。

	 

	辛未，还宫。大赦天下，改光熹为昭宁。

	 

	并州牧董卓杀执金吾丁原。司空刘弘免，董卓自为司空。

	 

	九月甲戌，董卓废帝为弘农王。

	 

	自六月雨，至于是月。

	 

	论曰：《秦本纪》说赵高谲二世，指鹿为马，史记曰，赵高欲为乱，恐群臣不听，乃先设验。持鹿献胡亥曰：“马也。”胡亥曰：“丞相误也。”以问群臣，左右或言马，或言鹿者高皆阴法中之，自此左右不敢言之也。而赵忠、张让亦绐灵帝不得登高临观，时宦官并起第宅，拟则宫室。帝尝登永安候台，宦官恐望见之，乃使赵忠等谏曰：“人君不当登高，登高则百姓散离。”自是不敢复登台榭。见《宦者传》。故知亡敝者同其致矣。然则灵帝之为灵也优哉！

	 

	赞曰：灵帝负乘，委体宦孽。《易》曰：“负且乘，致寇至。”言帝以小人而乘君子之器。征亡备兆，《小雅》尽缺。《诗·小雅》曰：“《小雅》废，则四夷交侵，中国微矣。”缺亦废也。麋鹿霜露，遂栖宫卫。史记曰，伍子胥谏吴王，吴王不听，子胥曰：“臣今见麋鹿游于姑苏之台，官中生荆棘，露沾衣也。”言帝为政贪乱，任寄不得其人，寻以献帝迁播，洛阳丘墟，故麋鹿栖宫卫也。卫，协韵音于别反。