袁绍字本初，汝南汝阳人，司徒汤之孙。父成，五官中郎将，《袁山松书》曰：“绍，司空逢之孽子，出后伯父成。”《魏书》亦同。《英雄记》：“成字文开，与梁冀结好，言无不从。京师谚曰：‘事不谐，问文开。’”壮健好交结，大将军梁冀以下莫不善之。

	 

	绍少为郎，除濮阳长，遭母忧去官。三年礼竟，追感幼孤，又行父服。《英雄记》曰，凡在冢庐六年。服阕，徙居洛阳。绍有姿貌威容，爱士养名。《英雄记》曰：“绍不妄通宾客，非海内知名不得相见。又好游侠，与张孟卓、何伯求、吴子卿、许子远皆为奔走之友。”既累世台司，宾客所归，加倾心折节，莫不争赴其庭，士无贵贱，与之抗礼，辎軿柴毂，填接街陌。《说文》曰：“軿车，衣车也。”郑玄注《周礼》曰：“軿犹屏也，取其自蔽隐。”柴毂，贱者之车。内官皆恶之。中常侍赵忠言于省内曰：“袁本初坐作声价，好养死士，不知此儿终欲何作。”叔父太傅隗闻而呼绍，以忠言责之，绍终不改。

	 

	后辟大将军何进掾，为侍御史、虎贲中郎将。中平五年，初置西园八校尉，以绍为佐军校尉。乐资《山阳公载记》曰：“小黄门蹇硕为上军校尉，虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉：凡八人，谓之西园军，皆统于硕。”此云“佐军”，与彼文不同。

	 

	灵帝崩，绍劝何进征董卓等众军，胁太后诛诸宦官，转绍司隶校尉。语已见《何进传》。及卓将兵至，骑都尉太山鲍信说绍曰：《魏书》曰：“信，太山平阳人也。少有大节，宽厚爱人，沉毅有谋。说绍不从，乃引军还乡里。”“董卓拥制强兵，将有异志，今不早图，必为所制。及其新至疲劳，袭之可禽也。”绍畏卓，不敢发。顷之，卓议欲废立，谓绍曰：“天下之主，宜得贤明，每念灵帝，令人愤毒。毒，恨也。董侯似可，今当立之。”绍曰：“今上富于春秋，未有不善宣于天下。若公违礼任情，废嫡立庶，恐众议未安。”卓案剑叱绍曰：“竖子敢然！天下之事，岂不在我？我欲为之，谁敢不从！”绍诡对曰：“此国之大事，请出与太傅议之。”卓复言“刘氏种不足复遗”。绍勃然曰：“天下健者，岂惟董公！”横刀长揖径出。《英雄记》曰：“绍揖卓去，坐中惊愕。卓新至，见绍大家，故不敢害。”悬节于上东门，洛阳城东面北头门也。《山阳公载记》曰：“卓以袁绍弃节，改第一葆为赤旄。”而奔冀州。

	 

	董卓购募求绍。时侍中周珌、城门校尉伍琼为卓所信待，琼等阴为绍说卓曰：“夫废立大事，非常人所及。袁绍不达大体，恐惧出奔，非有它志。今急购之，埶必为变。袁氏树恩四世，门生故吏遍于天下，若收豪杰以聚徒众，英雄因之而起，则山东非公之有也。不如赦之，拜一郡守，绍喜于免罪，必无患矣。”卓以为然，乃遣授绍勃海太守，封邟乡侯。《前书》颍川有周承休侯国，元帝置。元始二年更名邟，音口浪反。绍犹称兼司隶。

	 

	初平元年，绍遂以勃海起兵，与从弟后将军术、冀州牧韩馥、馥字文节，颍川人也。豫州刺史孔胄、兖州刺史刘岱、陈留太守张邈、广陵太守张超、河内太守王匡、山阳太守袁遗、东郡太守桥瑁、《英雄记》曰，孔胄字公绪，陈留人也。王匡字公节，泰山人也。袁遗字伯业，绍从弟术字公路，汝南汝阳人也。桥瑁字元玮，桥玄族子，先为兖州刺史，甚有威惠。魏氏春秋云刘岱恶而杀之。济北相鲍信等同时俱起，众各数万，以讨卓为名。绍与王匡屯河内，胄屯颍川，馥屯邺，余军咸屯酸枣，约盟，遥推绍为盟主。绍自号车骑将军，领司隶校尉。

	 

	董卓闻绍起山东，乃诛绍叔父隗，及宗族在京师者，尽灭之。《献帝春秋》曰：“太傅袁隗，太仆袁基，术之母兄，卓使司隶宣璠尽口收之，母及姊妹婴孩以上五十余人下狱死。”《卓别传》曰：“悉埋青城门外东都门内，而加书焉。又恐有盗取者，复以尸送郿藏之。”卓乃遣大鸿胪韩融、少府阴循、执金吾胡母班、将作大匠吴循、越骑校尉王瑰譬解绍等诸军。绍使王匡杀班、瑰、吴循等，《海内先贤传》曰：“韩融字元长，颍川人。”《楚国先贤传》曰：“阴循字元基，南阳新野人也。”《汉末名士录》曰；“胡母班字季友，泰山人，名在八厨。”《谢承书》曰：“班，王匡之妹夫。匡受绍旨，收班系狱，欲杀以徇军。班与匡书，略曰：‘足下拘仆于狱，欲以衅鼓，此何悖暴无道之甚者也？仆与董卓何亲戚？义岂同恶？足下张虎狼之口，吐长蛇之毒，恚卓迁怒，何其酷哉！死者人之所难，然耻为狂夫所害。若亡者有灵，当诉足下于皇天。夫婚姻者祸福之几，今日著矣。曩为一体，今为血仇，亡人二女，则君之甥，身没之后，慎勿令临仆尸骸。’匡得书，抱班二子哭，班遂死于狱。”袁术亦执杀阴循，惟韩融以名德免。

	 

	是时豪杰既多附绍，且感其家祸，人思为报，州郡蜂起，莫不以袁氏为名。韩馥见人情归绍，忌其得众，恐将图己，常遣从事守绍门，不听发兵。桥瑁乃诈作三公移书，传驿州郡，说董卓罪恶，天子危逼，企望义兵，以释国难。馥于是方听绍举兵。乃谋于众曰：“助袁氏乎？助董氏乎？”治中刘惠勃然曰：“兴兵为国，安问袁、董？”《英雄记》曰：“刘子惠，中山人。兖州刺史刘岱与其书，道‘卓无道，天下所共攻，死在旦暮，不足为忧。但卓死之后，当复回师讨文节。拥强兵，何凶逆，宁可得置’。封书与馥，馥得此大惧，归咎子惠，欲斩之。别驾从事耿武等排合伏子惠上，愿并见斩，得不死，作徒，被赭衣，埽除宫门外。”馥意犹深疑于绍，每贬节军粮，欲使离散。

	 

	明年，馥将麴义反畔，馥与战失利。绍既恨馥，乃与义相结。绍客逢纪谓绍曰：《英雄记》曰：“纪字元图。初，绍去董卓，与许攸及纪俱诣冀州，以纪聪达有计策，甚亲信之。”逢音庞。“夫举大事，非据一州，无以自立。今冀部强实，而韩馥庸才，可密要公孙瓒将兵南下，馥闻必骇惧。并遣辩士为陈祸福，馥迫于仓卒，必可因据其位。”绍然之，益亲纪，即以书与瓒。瓒遂引兵而至，外托讨董卓，而阴谋袭馥。绍乃使外甥陈留高干及颍川荀谌等《魏志》云谌，荀彧之弟。说馥曰：“公孙瓒乘胜来南，而诸郡应之。袁车骑引军东向，其意未可量也。窃为将军危之。”馥惧，曰：“然则为之柰何？”谌曰：“君自料宽仁容众，为天下所附，孰与袁氏？”馥曰：“不如也。”“临危吐决，智勇迈于人，又孰与袁氏？”馥曰：“不如也。”“世布恩德，天下家受其惠，又孰与袁氏？”馥曰：“不如也。”谌曰：“勃海虽郡，其实州也。言土广也。今将军资三不如之埶，久处其上，袁氏一时之杰，必不为将军下也。且公孙提燕、代之卒，其锋不可当。夫冀州天下之重资，若两军并力，兵交城下，危亡可立而待也。夫袁氏将军之旧，且为同盟。当今之计，莫若举冀州以让袁氏，必厚德将军，公孙瓒不能复与之争矣。是将军有让贤之名，而身安于太山也。愿勿有疑。”馥素性恇怯，因然其计。馥长史耿武、别驾闵纯、骑都尉沮授闻而谏曰：《献帝传》曰：“沮授，广平人。少有大志，多谋略。”《英雄记》曰：“耿武字文威。闵纯字伯典。后袁绍至，馥从事十人弃馥去，唯恐在后，独武、纯杖刀拒，兵不能禁，绍后令田丰杀此二人。”“冀州虽鄙，带甲百万，谷支十年。袁绍孤客穷军，仰我鼻息，譬如婴儿在股掌之上，绝其哺乳，立可饿杀。柰何欲以州与之？”馥曰；“吾袁氏故吏，且才不如本初。度德而让，古人所贵，诸君独何病焉？”先是，馥从事赵浮、程涣将强弩万人屯孟津，闻之，率兵驰还，请以拒绍，馥又不听。《英雄记》曰：“绍在朝歌清水口，浮等从后来，船数百艘，众万余人，整兵骇鼓过绍营，绍甚恶之。浮等到，谓馥曰：‘袁本初军无斗粮，各欲离散，旬日之闲，必土崩瓦解。明将军但闭户高枕，何忧何惧？’”乃避位，出居中常侍赵忠故舍，遣子送印绶以让绍。

	 

	绍遂领冀州牧，承制以馥为奋威将军，而无所将御。引沮授为别驾，因谓授曰：“今贼臣作乱，朝廷迁移。吾历世受宠，志竭力命，兴复汉室。然齐桓非夷吾不能成霸，句践非范蠡无以存国。今欲与卿戮力同心，共安社稷，将何以匡济之乎？”授进曰：“将军弱冠登朝，播名海内。值废立之际，忠义奋发，单骑出奔，董卓怀惧，济河而北，勃海稽服。稽音启。拥一郡之卒，撮冀州之众，《广雅》曰：“撮，持也。”威陵河朔，名重天下。若举军东向，则黄巾可埽；还讨黑山，则张燕可灭；黑山在今卫州卫县西北。《九州春秋》曰“燕本姓褚。黄巾贼起，燕聚少年为群盗，博陵张牛角亦起与燕合。燕推牛角为帅，俱攻瘿陶。牛角为飞矢所中，被创且死，大会其众，告曰：‘必以燕为帅。’牛角死，众奉燕，故改姓张。性剽悍，捷速过人，故军中号曰‘飞燕’。其后人众浸广，常山、赵郡、中山、上党、河内诸山谷皆相通，号曰‘黑山’”也。回师北首，则公孙必禽；震胁戎狄，则匈奴立定。横大河之北，合四州之地，四州见下。收英雄之士，拥百万之众，迎大驾于长安，复宗庙于洛邑，号令天下，诛讨未服。以此争锋，谁能御之！比及数年，其功不难。”绍喜曰：“此吾心也。”《左传》秦伯曰：“是吾心也。”即表授为奋武将军，使监护诸将。

	 

	魏郡审配，钜鹿田丰，《先贤行状》曰：“配字正南。少忠烈慷慨，有不可犯之节。绍领冀州，委腹心之任。丰字元皓。天姿瑰杰，权略多奇。绍军之败也，土崩奔走，徒众略尽，军将皆抚膝啼泣曰：‘向使田丰在此，不至于是。’”并以正直不得志于韩馥。绍乃以丰为别驾，配为治中，甚见器任。馥自怀猜惧，辞绍索去，《英雄记》曰：“绍以河内朱汉为都官从事。汉先时为馥所不礼，内怀忿恨，且欲徼迎绍意，擅发城郭兵围守馥第，拔刃登屋，馥走上楼，收得馥大儿，捶折两脚。绍亦立收汉杀之。馥犹忧怖，故报绍索去。”往依张邈。后绍遣使诣邈，有所计议，因共耳语。馥时在坐，谓见图谋，无何，如厕自杀。《九州春秋》曰：“至退，因以书刀自杀。”

	 

	其冬，公孙瓒大破黄巾，还屯槃河，《尔雅》有九河，钩槃是其一也。故河道在今德州昌平县界，入沧州乐陵县，今名枯槃河。威震河北，冀州诸城无不望风响应。绍乃自击之。瓒兵三万，列为方陈，分突骑万匹，翼军左右，其锋甚锐。绍先令麴义领精兵八百，强弩千张，以为前登。瓒轻其兵少，纵骑腾之，义兵伏楯下，一时同发，瓒军大败，斩其所置冀州刺史严纲，获甲首千余级。麴义追至界桥，《九州春秋》曰：“还屯广宗界桥。”今贝州宗城县东有古界城，此城近枯漳水，则界桥盖当在此之侧也。瓒敛兵还战，义复破之，遂到瓒营，拔其牙门，《真人水镜经》曰：“凡军始出，立牙竿必令完坚；若有折，将军不利。”牙门旗竿，军之精也。即周礼司常职云“军旅会同置旌门”是也。余众皆走。绍在后十数里，闻瓒已破，发赜息马，唯卫帐下强弩数十张，大戟士百许人。瓒散兵二千余骑卒至，围绍数重，射矢雨下。田丰扶绍，使却入空垣。绍脱兜鍪抵地，曰：“大丈夫当前斗死，而反逃垣墙闲邪？”促使诸弩竞发，多伤瓒骑。众不知是绍，颇稍引却。会麴义来迎，骑乃散退。三年，瓒又遣兵至龙凑挑战，绍复击破之。瓒遂还幽州，不敢复出。

	 

	四年初，天子遣太仆赵岐和解关东，使各罢兵。瓒因此以书譬绍曰：“赵太仆以周、邵之德，衔命来征，宣扬朝恩，示以和睦，旷若开云见日，何喜如之！昔贾复、寇恂争相危害，遇世祖解纷，遂同舆并出。衅难既释，时人美之。自惟边鄙，得与将军共同斯好，此诚将军之眷，而瓒之愿也。”绍于是引军南还。

	 

	三月上巳，大会宾徒于薄落津。《历法》三月建辰，己卯退除，可以拂除灾也。韩诗曰：“溱与洧，方洹洹兮。”薛君注云：“郑国之俗，三月上巳之辰，两水之上招魂续魄，拂除不祥，故诗人愿与所说者俱往也。”郦元水经注曰：“漳水经钜鹿故城西，谓之薄落津。”《续汉志》瘿陶县有薄落亭。闻魏郡兵反，与黑山贼干毒等数万人共覆邺城，杀郡守。《管子》曰，齐桓公筑五鹿、中牟、邺，以御诸侯。坐中客家在邺者，皆忧怖失色，或起而啼泣，绍容貌自若，不改常度。《献帝春秋》曰：“绍劝督引满投壶，言笑容貌自若。”贼有陶升者，自号“平汉将军”，《英雄记》曰：“升故为内黄小吏。”独反诸贼，将部众逾西城入，闭府门，具车重，重，辎重也。载绍家及诸衣冠在州内者，身自捍卫，送到斥丘。斥丘，县，属钜鹿郡，故城在今相州成安县东南。《十三州志》云：“土地斥卤，故曰斥丘。”绍还，因屯斥丘，以陶升为建义中郎将。六月，绍乃出军，入朝歌鹿肠山苍岩谷口，朝歌故城在今卫县西。续汉志曰：“朝歌有鹿肠山。”讨干毒。围攻五日，破之，斩毒及其众万余级。绍遂寻山北行，进击诸贼左髭丈八等，皆斩之，又击刘石、青牛角、黄龙、左校、郭大贤、李大目、于氐根等、复斩数万级，皆屠其屯壁。遂与黑山贼张燕及四营屠各、雁门乌桓战于常山。燕精兵数万，骑数千匹，连战十余日，燕兵死伤虽多，绍军亦疲，遂各退。麴义自恃有功，骄纵不轨，绍召杀之，而并其众。

	 

	兴平二年，拜绍右将军。其冬，车驾为李傕等所追于曹阳，沮授说绍曰：“将军累叶台辅，世济忠义。今朝廷播越，宗庙残毁，观诸州郡，虽外托义兵，内实相图，未有忧存社稷恤人之意。且今州城粗定，兵强士附，西迎大驾，即宫邺都，挟天子而令诸侯，稸士马以讨不庭，谁能御之？”《左传》，周襄王出奔于郑，狐偃言于晋文公曰：“求诸侯莫如勤王，诸侯信之，且大义也。继文之业而信宣于诸侯，今为可矣。”文公从之，纳襄王，遂成霸业。绍将从其计。颍川郭图、淳于琼曰：《九州春秋图》字公则。“汉室陵迟，为日久矣，今欲兴之，不亦难乎？且英雄并起，各据州郡，连徒聚众，动有万计，所谓秦失其鹿，先得者王。《史记》曰，蒯通曰：“秦失其鹿，天下共追之，高才者先得焉。”今迎天子，动辄表闻，从之则权轻，违之则拒命，非计之善者也。”授曰：“今迎朝廷，于义为得，于时为宜。若不早定，必有先之者焉。夫权不失几，功不猒速，愿其图之。”帝立既非绍意，竟不能从。

	 

	绍有三子：谭字显思，熙字显雍，尚字显甫。谭长而惠，尚少而美。绍后妻刘有宠，而偏爱尚，数称于绍，绍亦奇其姿容，欲使传嗣。乃以谭继兄后，出为青州刺史。沮授谏曰：“世称万人逐兔，一人获之，贪者悉止，分定故也。《慎子》曰：“兔走于街，百人追之，贪人具存，人莫之非者，以兔为未定分也。积兔满市，过不能顾，非不欲兔也，分定之后，虽鄙不争。”《子思子》、《商君书》并载，其词略同。且年均以贤，德均则卜，古之制也。《左传》曰：“王后无嫡则择立长，年钧以德，德钧以卜。”愿上惟先代成败之诫，下思逐兔分定之义。若其不改，祸始此矣。”绍曰：“吾欲令诸子各据一州，以视其能。”于是以中子熙为幽州刺史，外甥高干为并州刺史。

	 

	建安元年，曹操迎天子都许，乃下诏书于绍，责以地广兵多而专自树党，不闻勤王之师而但擅相讨伐。绍上书曰：

	 

	臣闻昔有哀叹而霜陨，《淮南子》曰：“邹衍事燕惠王尽忠，左右谮之，仰天而哭。夏五月，天为降霜。”悲哭而崩城者。齐庄公攻莒，为五乘之宾，而杞梁独不预。归而不食，其母曰：“食！汝生而无义，死而无名，则虽非五乘，孰不汝笑？生而有义，死而有名，则五乘之宾尽汝下也。”及与莒战，梁遂斗杀二十七人而死。妻闻而哭，城为之陁而隅为之崩。见《说苑》。每读其书，谓为信然，于今况之，乃知妄作。何者？臣出身为国，破家立事，至乃怀忠获衅，抱信见疑，昼夜长吟，剖肝泣血，曾无崩城陨霜之应，故邹衍、杞妇何能感彻。

	 

	臣以负薪之资，负薪谓贱人也。《礼记》曰：“问士之子长幼，长曰能负薪矣，幼曰未能负薪。”拔于陪隶之中，陪，重也。《左传》曰：“王臣公，公臣卿，卿臣大夫，大夫臣士，士臣皂，皂臣隶，隶臣僚，僚臣仆，仆臣台。”又曰：“是无陪台也。”陪隶犹陪台。奉职宪台，擢授戎校。常侍张让等滔乱天常，侵夺朝威，贼害忠德，扇动奸党。故大将军何进忠国疾乱，义心赫怒，以臣颇有一介之节，可责以鹰犬之功，故授臣以督司，咨臣以方略。臣不敢畏惮强御，避祸求福，与进合图，事无违异。忠策未尽而元帅受败，元帅谓何进。太后被质，宫室焚烧，陛下圣德幼冲，亲遭厄困。时进既被害，师徒丧沮，臣独将家兵百余人，抽戈承明，竦剑翼室，《山阳公载记》曰：“绍与王匡等并力入端门，于承明堂上格杀中常侍高望等二人。”《尚书》曰：“延入翼室。”孔安国注：“翼，明也。室谓路寝。”虎叱群司，奋击凶丑，曾不浃辰，罪人斯殄。浃，匝也。《左传》曰：“浃辰之闲。”杜预曰：“十二日也。”此诚愚臣效命之一验也。

	 

	会董卓乘虚，所图不轨。臣父兄亲从，并当大位，谓叔隗为太传，从兄基为太仆。不惮一室之祸，苟惟宁国之义，故遂解节出奔，创谋河外。河外，河南。时卓方贪结外援，招悦英豪，故即臣勃海，申以军号，即谓就拜也。《山阳公载记》曰：“董卓以绍为前将军，封邟乡侯。绍受侯，不受前将军。”则臣之与卓，未有纤芥之嫌。若使苟欲滑泥扬波，偷荣求利，滑，混也。《楚词》：“滑其泥，扬其波。”则进可以享窃禄位，退无门户之患。然臣愚所守，志无倾夺，故遂引会英雄，兴师百万，饮马孟津，歃血漳河。《献帝春秋》曰：“绍合冀州十郡守相，众数十万，登坛歃血，盟曰：‘贼臣董卓，承汉室之微，负兵甲之众，陵越帝城，跨蹈王朝，幽鸩太后，戮杀弘农，提挈幼主，越迁秦地，残害朝臣，斩刈忠良，焚烧宫室，蒸乱宫人，发掘陵墓，虐及鬼神，过恶烝皇天，浊秽熏后土。神祇怨恫，无所凭恃，兆人泣血，无所控告，仁贤之士，痛心疾首，义士奋发，云兴雾合，咸欲奉辞伐罪，躬行天诛。凡我同盟之后，毕力致命，以伐凶丑，同奖王室，翼戴天子。有渝此盟，神明是殛，俾坠其师，无克祚国！’”。会故冀州牧韩馥怀挟逆谋，欲专权埶，绝臣军粮，不得踵系，至使猾虏肆毒，害及一门，尊卑大小，同日并戮。鸟兽之情，犹知号呼。《礼记》曰：“凡生天地之闲者，有血气之属必有知，有知之属莫不知爱其类。今是大鸟兽则失丧其群匹，越月逾时焉，则必反巡过其故乡，翔回焉，鸣号焉，蹢躅焉，踟蹰焉，然后乃能去之。小者至于燕爵，犹有啁噍之顷焉，然后乃能去之。”臣所以荡然忘哀，貌无隐戚者，隐，忧也。诚以忠孝之节，道不两立，顾私怀己，不能全功。斯亦愚臣破家徇国之二验也。

	 

	又黄巾十万焚烧青、兖、黑山、张杨蹈藉冀城。臣乃旋师，奉辞伐畔。金鼓未震，狡敌知亡，故韩馥怀惧，谢咎归土，张杨、黑山同时乞降。臣时辄承制，窃比窦融，以议郎曹操权领兖州牧。窦融行西河五郡大将军事，以梁统为武威太守。会公孙瓒师旅南驰，陆掠北境，臣即星驾席卷，与瓒交锋。假天之威，每战辄克。臣备公族子弟，生长京辇，颇闻俎豆，不习干戈；加自乃祖先臣以来，世作辅弼，咸以文德尽忠，得免罪戾。臣非与瓒角戎马之埶，争战阵之功者也。诚以贼臣不诛，《春秋》所贬，《公羊传》曰：“赵盾弑其君夷皋。弑者赵穿也。曷为加之赵盾？不讨贼也。赵盾曰：‘天乎！予无辜。’史曰：‘尔为仁为义，人弑尔君，而复国不讨贼，非弑如何？’”苟云利国，专之不疑。《左传》曰：“苟利社稷，专之可也。”故冒践霜雪，不惮劬勤，实庶一捷之福，以立终身之功。社稷未定，臣诚耻之。太仆赵岐衔命来征，宣明陛下含弘之施，蠲除细故，与下更新，奉诏之日，引师南辕。《左传》曰：“令尹南辕反旆。”杜预曰：“回军南向。”是臣畏怖天威，不敢怠慢之三验也。

	 

	又臣所上将校，率皆清英宿德，令名显达，登锋履刃，死者过半，勤恪之功，不见书列。而州郡牧守，竞盗声名，怀持二端，优游顾望，皆列土锡圭，跨州连郡，是以远近狐疑，议论纷错者也。臣闻守文之世，德高者位尊；仓卒之时，功多者赏厚。陛下播越非所，洛邑乏祀，海内伤心，志士愤惋。是以忠臣肝脑涂地，肌肤横分而无悔心者，义之所感故也。今赏加无劳，以携有德；携，离也。杜黜忠功，以疑众望。斯岂腹心之远图？将乃谗慝之邪说使之然也？臣爵为通侯，位二千石。殊恩厚德，臣既叨之，岂敢窥觊重礼，以希彤弓玈矢之命哉？《左氏传》曰：“王命尹氏策晋文公为侯伯，赐之大路之服，戎路之服，彤弓一，彤矢百，玈弓十，玈矢千。”诚伤偏裨列校，勤不见纪，尽忠为国，翻成重愆。斯蒙恬所以悲号于边狱，《史记》曰，胡亥遣使者杀蒙恬，恬不肯死，使者即以属吏，系于阳周。恬喟然太息曰：“恬罪当死矣。起临洮属之辽东，城万余里。此其中不能无绝地脉，此乃恬之罪也！”遂吞药自杀。白起歔欷于杜邮也。《史记》曰，秦王免白起为士伍，迁之阴密。白起既行，出咸阳西门十里，至杜邮，秦王乃使使者赐之剑，自裁。太傅日磾位为师保，任配东征，而耗乱王命，《三辅决录注》曰：“马日磾字翁叔，马融之族子。少传融业，以才学进，历位九卿，遂登台辅。”《献帝春秋》曰：“日磾假节东征，循抚州郡。术在寿春，不肃王命，侮慢日磾，借节观之，因夺不还，从术求去，而术不遣，既以失节屈辱，忧恚而死。”宠任非所，凡所举用，皆众所捐弃。而容纳其策，以为谋主，令臣骨肉兄弟，还为仇敌，交锋接刃，构难滋甚。臣虽欲释甲投戈，事不得已。诚恐陛下日月之明，有所不照，四聪之听有所不闻，乞下臣章，咨之群贤，使三槐九棘，议臣罪戾。《周官》曰：“三槐，三公位焉。左九棘，孤卿大夫位焉。右九棘，公侯伯子男位焉。”郑玄注曰：“槐之言怀也，言怀来人于此欲与谋也。树棘以为位者，取其赤心而外刺，象以赤心有刺也。”若以臣今行权为衅，则桓、文当有诛绝之刑；齐桓、晋文时，周室弱，诸侯不朝，桓、文权行征伐，率诸侯以朝天子。若以众不讨贼为贤，则赵盾可无书弑之贬矣。臣虽小人，志守一介。若使得申明本心，不愧先帝，则伏首欧刀，褰衣就镬，臣之愿也。惟陛下垂《尸鸠》之平，尸鸠，鴶鵴也。《诗国风》曰：“尸鸠在桑，其子七兮，叔人君子，其仪一兮。”毛苌注曰：“尸鸠之养其子，旦从上下，暮从下上，平均如一。言善人君子执义亦如此。”绝邪谄之论，无令愚臣结恨三泉。三者，数之小终，言深也。《前书》曰：“下锢三泉。”

	 

	于是以绍为太尉，封邺侯。《献帝春秋》曰：“使将作大匠孔融持节之邺，拜太尉绍为大将军，改封邺侯。”时曹操自为大将军，绍耻为之下，大尉位在大将军上。初，武帝以卫青征伐有功，以为大将军，欲尊宠之，故置大司马官号以冠之。其后霍光、王凤等皆然。明帝以弟东平王苍有贤材，以为骠骑大将军，以王故，位公上。和帝以舅窦宪征匈奴，还迁大将军，在公上，以勋戚者不拘常例焉。伪表辞不受。操大惧，乃让位于绍。二年，使将作大匠孔融持节拜绍大将军，锡弓矢节钺，虎贲百人，《礼含文嘉》曰：“九锡一曰车马，二曰衣服，三曰乐器，四曰朱户，五曰纳陛，六曰虎贲之士百人，七曰斧钺，八曰弓矢，九曰秬鬯。”《春秋元命苞》曰“赐虎贲得专征伐，赐斧钺得诛”也。兼督冀、青、幽、并四州，然后受之。

	 

	绍每得诏书，患有不便于己，乃欲移天子自近，使说操以许下埤埤亦下也。音婢。湿，洛阳残破，宜徙都甄城，甄音绢。以就全实。操拒之。田丰说绍曰：“徙都之计，既不克从，宜早图许，奉迎天子，动托诏令，响号海内，此算之上者。不尔，终为人所禽，虽悔无益也。”绍不从。四年春，击公孙瓒，遂定幽土，事在《瓒传》。

	 

	绍既并四州之地，众数十万，而骄心转盛，贡御稀简。主簿耿包密白绍曰：“赤德衰尽，袁为黄胤，宜顺天意，《献帝春秋》曰：“袁，舜后。黄应代赤，故包有此言。”以从民心。”绍以包白事示军府僚属，议者以包妖妄宜诛。绍知众情未同，不得已乃杀包以弭其夡。于是简精兵十万，骑万匹，欲出攻许，以审配、逢纪统军事，田丰、荀谌及南阳许攸为谋主，颜良、文丑为将帅。沮授进说曰：“近讨公孙，师出历年，百姓疲敝，仓库无积，赋役方殷，此国之深忧也。宜先遣使献捷天子，务农逸人。若不得通，乃表曹操隔我王路，然后进屯黎阳，渐营河南，益作舟船，缮修器械，分遣精骑，抄其边鄙，令彼不得安，我取其逸。如此可坐定也。”郭图、审配曰：“兵书之法，十围五攻，敌则能战。十倍则围之，五倍则攻之。今以明公之神武，连河朔之强众，以伐曹操，其埶譬若覆手。《前书》陆贾谓南越王曰：“越杀王降汉，如反复手耳。”今不时取，后难图也。”授曰：“盖救乱诛暴，谓之义兵；恃众凭强，谓之骄兵。义者无敌，骄者先灭。《前书》魏相上书曰：“救乱诛暴，谓之义兵。兵义者王。敌加于己，不得已而起者，谓之应兵。兵应者胜。争恨小故，不胜愤怒者，谓之忿兵。兵忿者败。利人土地货宝者，谓之贪兵。兵贪者破。恃国家之大，矜人庶之众，欲见威于敌者，谓之骄兵。兵骄者灭。此非但人事，乃天道也。”曹操奉迎天子，建宫许都。今举师南向，于义则违。且庙胜之策，不在强弱。《淮南子》曰：“运筹于庙堂之中，决胜乎千里之外。”曹操法令既行，士卒精练，非公孙瓒坐受围者也。今弃万安之术，而兴无名之师，《前书》曰，新城三老说高祖曰：“顺德者昌，逆德者亡。兵出无名，事故不成。”《音义》曰：“有名，伐有罪也。”窃为公惧之。”图等曰：“武王伐纣，不为不义；况兵加曹操，而云无名！且公师徒精勇，将士思奋，而不及时早定大业，所谓‘天与不取，反受其咎’。《史记》范蠡谓句践曰：“天与不取，反受其咎。”此越之所以霸，吴之所以灭也。监军之计，在于持牢，而非见时知几之变也。”绍纳图言。图等因是谮沮授曰：“授监统内外，威震三军，若其浸盛，何以制之！夫臣与主同者昌，主与臣同者亡，此《黄石》之所忌也。臣与主同者，权在于主也。主与臣同者，权在臣也。《黄石》者，即张良于下邳圯上所得者，《三略》也。圯音以之反。且御众于外，不宜知内。”《淮南子》曰：“国不可从外理，军不可从中御。”绍乃分授所统为三都督，使授及郭图、淳于琼各典一军，未及行。

	 

	五年，左将军刘备杀徐州刺史车胄，据沛以背曹操。操惧，乃自将征备。田丰说绍曰：“与公争天下者，曹操也。操今东击刘备，兵连未可卒解，今举军而袭其后，可一往而定。兵以几动，斯其时也。”绍辞以子疾，未得行。丰举杖击地曰：“嗟乎，事去矣！夫遭难遇之几，而以婴儿病失其会，惜哉！”绍闻而怒之，从此遂疏焉。

	 

	曹操畏绍过河，乃急击备，遂破之。备奔绍，绍于是进军攻许。田丰以既失前几，不宜便行，谏绍曰：“曹操既破刘备，则许下非复空虚。且操善用兵，变化无方，众虽少，未可轻也。今不如久持之。将军据山河之固，拥四州之众，外结英雄，内修农战，然后简其精锐，分为奇兵，《孙子兵法》曰：“凡战者以正合，以奇胜也。”注云：“正者当敌，奇者击其不备。”乘虚迭出，以扰河南，救右则击其左，救左则击其右，使敌疲于奔命，人不得安业，我未劳而彼已困，不及三年，可坐克也。今释庙胜之策而决成败于一战，若不如志，悔无及也。”绍不从。丰强谏忤绍，绍以为沮众，遂械系之。乃先宣檄曰：

	 

	盖闻明主图危以制变，忠臣虑难以立权。曩者强秦弱主，赵高执柄，专制朝命，威福由己，终有望夷之祸，污辱至今。始皇崩，胡亥立，赵高为丞相。胡亥梦白虎啮其左骖马，杀之，心不乐。问占梦，卜泾水为崇，胡亥乃斋望夷宫。赵高令其婿阎乐逼胡亥使自杀。张华云：“望夷之宫在长陵西北长平观，东临泾水，作之以望北夷。”事见《史记》。及臻吕后，禄、产专政，擅断万机，决事禁省，下陵上替，海内寒心。于是绛侯、朱虚兴威奋怒，诛夷逆暴，尊立太宗，故能道化兴隆，光明融显。此则大臣立权之明表也。吕后专制，以兄子禄为赵王、上将军，产为梁王、相国，各领南北军。吕后崩，欲为乱，绛侯周勃、朱虚侯刘章等共诛之，立文帝，庙称太宗。《左传》闵子马曰：“下陵上替，能无乱乎？”

	 

	司空曹操祖父腾，故中常侍，与左悺、徐璜并作妖孽，饕餮放横，伤化虐人。贪财为饕，贪食为餮。悺音乌板反。父嵩，乞丐携养，《续汉志》曰：“嵩字巨高。灵帝时卖官，嵩以货得拜大司农、大鸿胪，代崔烈为太尉。”《魏志》曰：“嵩，腾养子，莫能审其生出本末。”《曹瞒传》及郭颁《代语》并云嵩，夏侯氏子，惇之叔父。魏太祖于惇为从父兄弟也。“弃”亦“乞”也。因臧买位，舆金辇宝，输货权门，窃盗鼎司，倾覆重器。操赘阉遗丑，本无令德，僄狡锋侠，好乱乐祸。方言曰：“僄，轻也。”《魏志》曰：“操少机警有权数，而任侠放荡，不修行业。”锋侠言如其锋之利也。僄音方妙反。或作“剽”，劫财物也，音同。幕府董统鹰扬，埽夷凶逆，谓绍诛诸阉人，无少长皆斩之。续遇董卓侵官暴国，《左传》：“侵官冒也。”于是提剑挥鼓，发命东夏，广罗英雄，弃瑕录用，故遂与操参咨策略，谓其鹰犬之才，爪牙可任。至乃愚佻短虑，轻进易退，伤夷折衄，数丧师徒。《字书》曰：“佻，轻也。”《魏志》曰：“操引兵西，将据成皋，到荥阳汴水，遇卓将徐荣，战不利，士卒死伤多，操为流矢所中，所乘马被创。曹洪以马与操，得夜遁，又为吕布所败。”幕府辄复分兵命锐，修完补辑，表行东郡太守、兖州刺史，被以虎文，《续汉志》曰：“虎贲将，冠鹖冠，虎文单衣。襄邑岁献织成虎文衣。”授以偏师，奖就威柄，冀获秦师一克之报。秦穆公使孟明视、西乞术、白乙丙伐郑，晋襄公败诸肴，执孟明等。文嬴请而舍之，归于秦。穆公复用孟明伐晋，晋人不敢出，封肴尸而还。事见《左传》。而遂乘资跋扈，肆行酷烈，割剥元元，残贤害善。《太公金匮》曰：“天道无亲，常与善人。今海内陆沈于殷久矣，何乃急于元元哉？”故九江太守边让，英才俊逸，以直言正色，论不阿谄，身被枭悬之戮，妻孥受灰灭之咎。自是士林愤痛，人怨天怒，一夫奋臂，举州同声，故躬破于徐方，地夺于吕布，《魏志》曰：“陶谦为徐州牧，操初征之，下十余城。后复征谦，收五城，遂略地至东海。还过郯，会张邈与陈宫畔迎吕布，郡县皆应。布西屯濮阳而操攻之，布出兵战，操兵奔，阵乱，驰突火出，坠马烧左手掌，司马楼异扶操上马，遂得引去。”彷徨东裔，蹈据无所。幕府惟强干弱枝之义，且不登畔人之党，强干弱枝，解见《班固传》。《左传》宋大夫鱼石等以宋彭城畔属楚，《经》书“宋彭城”，《传》曰“非宋地，追书也，且不登畔人也”。杜预注曰：“登，成也。”故复援旍擐甲，席卷赴征，金鼓响震，布众破沮，《左传》曰：“擐甲执兵。”杜预注曰：“擐，贯也。”《前书》杨雄曰：“云彻席卷，后无余灾。”《魏志》曰：“操袭定陶未拔，会布至，击破之。布将薛兰、李封屯钜野，操攻之。布救兰败，布走。布复与陈宫将万余人来战，操时兵少，设伏纵奇兵击，大破之。布夜走，东奔刘备。”⑿拯其死亡之患，复其方伯之任。是则幕府无德于兖土，而有大造于操也。《左传》使吕相绝秦曰：“秦师克还无害，则是我有大造于西也。”杜预注曰：“造，成也。”

	 

	会后銮驾东反，群虏乱政。时冀州方有北鄙之警，匪遑离局，北鄙之儆谓公孙瓒攻绍也。《左传》曰：“局部也。”杜预注曰：“远其部曲为离局。”故使从事中郎徐勋就发遣操，使缮修郊庙，翼卫幼主。而便放志专行，威劫省禁，卑侮王僚，败法乱纪，坐召三台，专制朝政，《晋书》曰：“汉官尚书为中台，御史为宪台，谒者为外台，是谓三台。”爵赏由心，刑戮在口，所爱光五宗，所怨灭三族，五宗谓上至高祖，下及孙。三族谓父族、母族、妻族。群谈者受显诛，腹议者蒙隐戮，大农颜异与张汤有隙，人告异，汤推异与客言诏令下有不便者，异不言，微反唇。汤遂奏，异九卿，见令不便，不入言而腹非，论死。见《前书》。道路以目，百辟钳口，《国语》曰：“厉王虐，国人谤王。邵公告王曰：‘人不堪命矣。’王怒，得卫巫，使监谤，以告则杀之。国人莫敢言，道路以目。”《周书》曰：“贤哲钳口，小人鼓舌。”何休注《公羊传》曰：“柑，以木衔其口也。”“钳”或作“柑”，音渠廉反。尚书记期会，公卿充员品而已。《前书》贾谊曰：“大臣特以簿书不报，期会之闲，以为大故。”

	 

	故太尉杨彪，历典二司，元纲极位。《续汉书》曰：“彪代董卓为司空，又代黄琬为司徒。时袁术僭乱，操托彪与术婚姻，诬以欲图废置，奏收下狱，劾以大逆。”操因睚眦，被以非罪，篣楚并兼，五毒俱至，《献帝春秋》曰：“收彪下狱考实，遂以策罢。”触情放慝，不顾宪章。又议郎赵彦，忠谏直言，议有可纳，故圣朝含听，改容加锡。操欲迷夺时明，杜绝言路，擅收立杀，不俟报闻。又梁孝王先帝母弟，坟陵尊显，松柏桑梓，犹宜恭肃。操率将吏士，亲临发掘，破棺裸尸，掠取金宝，至令圣朝流涕，士民伤怀。《前书》曰，孝文皇帝窦皇后生孝景帝、梁孝王武。又署发丘中郎将、摸金校尉，所过毁突，无骸不露。身处三公之官，而行桀虏之态，污国虐民，毒施人鬼。加其细政苛惨，科防互设，矰缴充蹊，坑阱塞路，举手挂网罗，动足蹈机陷，是以兖、豫有无聊之人，帝都有呼嗟之怨。《管子》曰：“天下无道，人在爵位者皆不自聊生。”

	 

	历观古今书籍所载，贪残虐烈无道之臣，于操为甚。莫府方诘外奸，未及整训，加意含覆，冀可弥缝。《左传》曰：“弥缝敝邑。”杜预注曰：“弥缝犹补合。”而操豺狼野心，潜包祸谋，《左传》曰，楚司马子良生子越椒，令尹子文曰：“必杀之。是子也，熊虎之状而豺狼之声，弗杀必灭若敖氏。谚曰‘狼子野心’，是乃狼也，其可畜乎！”乃欲桡折栋梁，孤弱汉室，《周易》“栋桡之凶，不可有以辅”也。除忠害善，专为枭雄。往岁伐鼓北征，讨公孙瓒，强御桀逆，拒围一年。操因其未破，阴交书命，欲托助王师，以见掩袭，故引兵造河，方舟北济。会行人发露，瓒亦枭夷，故使锋芒挫缩，厥图不果。屯据敖仓，阻河为固，《献帝春秋》曰：“操引军造河，托言助绍，实图袭邺，以为瓒援。会瓒破灭，绍亦觉之，以军退，屯于敖仓。”乃欲运螳螂之斧，御隆车之隧。《韩诗外传》曰：“齐庄公猎，有螳螂举足将持其轮，问其御曰：‘此何虫？’对曰：‘此螳螂也。此虫知进而不知退，不量其力而轻就敌。’公曰：‘此为天下勇士矣。’回车避之，勇士归焉。”亦见《淮南子》。又《庄子》曰：“螳螂怒臂以当车辙，不知其不胜任也。”隧，道也。莫府奉汉威灵，折冲宇宙，长戟百万，胡骑千群，奋中黄、育、获之士，尸子曰：“中黄伯曰：‘我左执太行之獶，右执雕虎，唯象未试。’”《史记》范睢说秦昭王“乌获、任鄙之力，庆忌、夏育之勇”也。骋良弓劲弩之埶，《文子》曰：“狡兔得而猎犬烹，高鸟尽而良弓臧。”《史记》苏秦说韩王曰：“天下之强弓劲弩，皆从韩出。”并州越太行，绍甥高干为并州刺史，故言越太行山而来助。青州涉济、漯，绍长子谭为青州刺史。济，漯，二水名，在今齐州界。漯音他合反。大军泛黄河以角其前，荆州下宛、叶而掎其后。贾逵注《国语》曰：“从后牵曰掎。”音居蚁反。《左传》曰“晋人角之，诸戎掎之”是也。荆州谓刘表也。与绍交，故云下宛、叶。雷震虎步，并集虏廷，若举炎火以焚飞蓬，《楚词》曰：“离忧患而乃寤，若纵火于秋蓬。”覆沧海而注熛炭，《黄石公三略》曰：“夫以义而讨不义，若决河而沈荧火，其克必也。”有何不消灭者哉？

	 

	当今汉道陵迟，纲弛网绝，操以精兵七百，围守宫阙，外称陪卫，内以拘质，惧篡逆之祸，因斯而作。乃忠臣肝脑涂地之秋，烈士立功之会也。可不勖哉！《据陈琳集》，此檄陈琳之词也。《魏志》曰：“琳字孔璋，广陵人，避难冀州，袁绍使典文章。绍败，归太祖。太祖谓曰：‘卿昔为本初移书，但可罪状孤而已，恶恶止其身，何乃上及父祖邪？’琳谢罪。太祖爱其才而不咎也。”流俗本此下有“陈琳之辞”者，非也。

	 

	乃先遣颜良攻曹操别将刘延于白马，白马，县，属东郡，今滑州县也，故城在今县东。绍自引兵至黎阳。沮授临行，会其宗族，散资财以与之。曰：“埶存则威无不加，埶亡则不保一身。哀哉！”其弟宗曰：“曹操士马不敌，君何惧焉？”授曰：“以曹兖州之明略，又挟天子以为资，我虽克伯圭，众实疲敝，而主骄将忲，军之破败，在此举矣。杨雄有言：‘六国蚩蚩，为嬴弱姬。’今之谓乎！”《法言》之文也。嬴，秦姓也。姬，周姓。《方言》：“蚩，悖也。”六国悖惑，侵弱周室，终为秦所并也。曹操遂救刘延，击颜良斩之。《蜀志》曰：“曹公使张辽及关羽为先锋，羽望见良麾盖，策马刺良万众之中，斩其首还，诸将莫能当，遂解白马围。”绍乃度河，壁延津南。郦元《水经注》曰：“汉孝文时河决酸枣，东溃金堤，大发卒塞之，武帝作《瓠子之歌》，皆谓此口也。”又东北谓之延津。杜预注《左传》：“陈留酸枣县北有延津。”沮授临船叹曰：“上盈其志，下务其功，悠悠黄河，吾其济乎！”遂以疾退，绍不许而意恨之，复省其所部，并属郭图。

	 

	绍使刘备、文丑挑战，曹操又击破之，斩文丑。再战而禽二将，绍军中大震。操还屯官度，官度在今郑州中牟县北。郦元《水经》云：“莨荡渠经曹公垒北，有高台谓之官度台，在中牟城北，俗谓之中牟台。”绍进保阳武。阳武，今郑州县。沮授又说绍曰：“北兵虽众，而劲果不及南军；南军谷少，而资储不如北。南幸于急战，北利在缓师。宜徐持久，旷以日月。”绍不从。连营稍前，渐逼官度，遂合战。操军不利，《魏志》曰：“连营稍进，前依沙堆，东西数十里为屯。操亦分营与相当。”复还坚壁。绍为高橹，起土山，射营中，《释名》曰：“楼橹者，露上无覆屋也。”今官度台北土山犹在，台之东，绍旧营遗基并存焉。营中皆蒙楯而行。楯，今之旁排也。杨雄《羽猎赋》曰：“蒙楯负羽。”《献帝春秋》曰：“绍令军中各持三尺绳，曹操诚禽，但当缚之。”操乃发石车击绍楼，皆破，军中呼曰“霹雳车”。以其发石声震烈，呼为霹雳，即今之抛车也。抛音普孝反。绍为地道欲袭操，操辄于内为长堑以拒之。又遣奇兵袭绍运车，大破之，尽焚其谷食。

	 

	相持百余日，河南人疲困，多畔应绍。绍遣淳于琼等将兵万余人北迎彻运。沮授说绍可遣蒋奇别为支军于表，以绝曹操之钞。以支军为琼等表援。绍不从。许攸进曰：“曹操兵少而悉师拒我，许下余守埶必空弱。若分遣轻军，星行掩袭，许拔则操成禽。如其未溃，可令首尾奔命，破之必也。”绍又不能用。会攸家犯法，审配收系之，攸不得志，遂奔曹操，而说使袭取淳于琼等，琼等时宿在乌巢，乌巢，地名，在滑州酸枣城东。去绍军四十里。操自将步骑五千人，夜往攻破琼等，悉斩之。《曹瞒传》曰：“公闻许攸来，跣出迎之。攸劝公袭琼等，公大喜，乃选精锐步骑，皆执袁军旗帜，衔枚缚马口，夜从闲道出，人把束薪。所历道问者，语之曰：‘袁公恐曹操钞掠后军，还兵以益备。’问者信以为然。既至，围屯，大放火，营中惊乱，大破之，尽燔其粮谷宝货，斩督将眭元进等，割得将军淳于仲简鼻，杀士卒千余人，皆取鼻，牛马割唇舌，以示绍军。将士皆惶惧。”

	 

	初，绍闻操击琼，谓长子谭曰：“就操破琼，吾拔其营，彼固无所归矣。”乃使高览、张郃等攻操营，不下。《魏志》曰：“张郃字俊文，河闲鄚人也。郃说绍曰：‘曹公精兵往，必破琼等，则事去矣。’郭图曰：‘郃计非也，不如攻其本营。’郃曰：‘曹公营固，攻之必不拔。若琼等见禽，吾属尽为虏矣。’绍但遣轻骑救琼，而以重兵攻太祖营，不能下。太祖果破琼等。绍军溃，图惭，又更谮郃快军败，郃惧，归太祖。”二将闻琼等败，遂奔操。于是绍军惊扰，大溃。绍与谭等幅巾乘马，与八百骑度河，至黎阳北岸，入其将军蒋义渠营。至帐下，把其手曰：“孤以首领相付矣。”义渠避帐而处之。使宣令焉。众闻绍在，稍复集。余众伪降，曹操尽坑之，前后所杀八万人。

	 

	沮授为操军所执，乃大呼曰：“授不降也，为所执耳。”操见授谓曰：“分野殊异，遂用圮绝，不图今日乃相得也。”授对曰：“冀州失策，自取奔北。授知力俱困，宜其见禽。”操曰：“本初无谋，不相用计。今丧乱过纪，十二年曰纪。国家未定，方当与君图之。”授曰：“叔父、母、弟悬命袁氏，若蒙公灵，速死为福。”操叹曰：“孤早相得，天下不足虑也。”遂赦而厚遇焉。授寻谋归袁氏，乃诛之。

	 

	绍外宽雅有局度，忧喜不形于色，而性矜愎自高，愎音平逼反。短于从善，故至于败。及军还，或谓田丰曰：“君必见重。”丰曰：“公貌宽而内忌，不亮吾忠，而吾数以至言迕之。若胜而喜，必能赦我，战败而怨，内忌将发。若军出有利，当蒙全耳，今既败矣，吾不望生。”绍还，曰：“吾不用田丰言，果为所笑。”遂杀之。《先贤行状》曰：“绍谓逢纪曰：‘冀州人闻吾军败，皆当念吾；唯田别驾前谏止吾，与众不同，吾亦惭之。’纪复曰：‘丰闻将军之退，拍手大笑，喜其言之中也。’绍于是有害丰之意。初，太祖闻丰不从戎，喜曰：‘绍必败矣。’及绍奔遁，复曰：‘向使绍用其别驾计，尚未可知也。’”

	 

	官度之败，审配二子为曹操所禽。孟岱与配有隙，因蒋奇言于绍曰：“配在位专政，族大兵强，且二子在南，必怀反畔。”郭图、辛评亦为然。绍遂以岱为监军，代配守邺。护军逢纪与配不睦，《英雄记》曰：“审配任用，与纪不睦，辛评、郭图皆比于谭。”评，辛毗兄也。见《魏志》。绍以问之，纪对曰：“配天性烈直，每所言行，慕古人之节，不以二子在南为不义也，公勿疑之。”绍曰：“君不恶之邪？”纪曰：“先所争者私情，今所陈者国事。”绍曰“善”。乃不废配，配、纪由是更协。

	 

	冀州城邑多畔，绍复击定之。自军败后发病，七年夏，薨。《魏志》曰：“绍自军破后，发病欧血死。”《献帝春秋》曰：“绍为人政宽，百姓德之。河北士女莫不伤怨，市巷挥泪，如或丧亲。”《典论》曰：“袁绍妻刘氏性酷妒，绍死，僵尸未殡，宠妾五人尽杀之，为死者有知，当复见绍于地下，乃髡头墨面，以毁其形。尚又为尽杀死者之家。”未及定嗣，逢纪、审配宿以骄侈为谭所病，辛评、郭图皆比于谭而与配、纪有隙。众以谭长，欲立之。配等恐谭立而评等为害，遂矫绍遗命，奉尚为嗣。