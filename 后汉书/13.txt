孝顺皇帝讳保，《谥法》曰：“慈和遍服曰顺。”伏侯《古今注》曰：“保之字曰守。”安帝之子也。母李氏，为阎皇后所害。永宁元年，立为皇太子。延光三年，安帝乳母王圣、大长秋江京、《前书》曰：“长秋，皇后官，本秦官将行也，景帝更名大长秋。或用中人，或用士人。秩二千石。”中兴常用宦者。中常侍樊丰谮太子乳母王男、厨监邴吉，杀之，太子数为叹息。王圣等惧有后祸，遂与丰、京共构陷太子，太子坐废为济阴王。明年三月，安帝崩，北乡侯立，济阴王以废黜，不得上殿亲临梓宫，悲号不食，内外群僚莫不哀之。及北乡侯薨，车骑将军阎显及江京，与中常侍刘安、陈达等白太后，秘不发丧，而更征立诸国王子，乃闭宫门，屯兵自守。

	 

	十一月丁巳，京师及郡国十六地震。是夜，中黄门孙程等十九人十九人，见《孙程传》。共斩江京、刘安、陈达等，迎济阴王于德阳殿西钟下，《汉官仪》曰“崇贤门内德阳殿”也。即皇帝位，年十一。近臣尚书以下，从辇到南宫，登云台，召百官。尚书令刘光等奏言：“孝安皇帝圣德明茂，早弃天下。陛下正统，当奉宗庙，而奸臣交构，遂令陛下龙潜蕃国，从太子废为王，故曰龙潜蕃国。群僚远近莫不失望。天命有常，北乡不永，汉德盛明，福祚孔章。孔，甚也。章，明也。近臣建策，左右扶翼，内外同心，稽合神明。陛下践祚，奉遵鸿绪，为郊庙主，承续祖宗无穷之烈，上当天心，下猒民望。而即位仓卒，典章多缺，请条案礼仪，分别具奏。”制曰：“可。”乃召公卿百僚，使虎贲、羽林士屯南、北宫诸门。《汉官仪》曰：“《书》称‘虎贲三百人’，言其猛怒如虎之奔赴也。孝武建元三年初置期门，平帝元始元年更名虎贲郎。”又：“武帝太初元年初置建章营骑，后更名羽林。以天有羽林之星，故取名焉。又取从军死事之子孙养羽林官，教以五兵，号曰羽林孤儿。光武中兴，以征伐之士劳苦者为之，故曰羽林士。”阎显兄弟闻帝立，率兵入北宫，尚书郭镇与交锋刃，遂斩显弟卫尉景。戊午，遣使者入省，夺得玺绶，乃幸嘉德殿，遣侍御史持节收阎显及其弟城门校尉耀、执金吾晏，并下狱诛。己未，开门，罢屯兵。壬戌，诏司隶校尉：“惟阎显、江京近亲当伏辜诛，其余务崇宽贷。”壬申，谒高庙。癸酉，谒光武庙。

	 

	乙亥，诏益州刺史罢子午道，通褒斜路。子午道，平帝时王莽通之。《三秦记》曰，子午，长安正南。山名秦领谷，一名樊川。褒斜，汉中谷名。南谷名褒，北谷名斜，首尾七百里。

	 

	己卯，葬少帝以诸王礼。司空刘授免。《东观记》曰：“以阿附恶逆，辟召非其人，策罢。”赐公卿以下钱谷各有差。十二月甲申，以少府河南陶敦为司空。敦字文理，京县人也。

	 

	令郡国守相视事未满岁者，一切得举孝廉吏。汉法，视事满岁乃得举。今帝新即位，施恩惠，虽未满岁，得令举人。

	 

	癸卯，尚书奏请下有司，收还延光三年九月丁酉以皇太子为济阴王诏书。奏可。

	 

	京师大疫。

	 

	辛亥，诏公卿、郡守、国相，举贤良方正、能直言极谏之士各一人。尚书令以下从辇幸南宫者，皆增秩赐布各有差。

	 

	永建元年春正月甲寅，诏曰：“先帝圣德，享祚未永，早弃鸿烈。奸慝缘闲，人庶怨讟，上干和气，疫疠为灾。朕奉承大业，未能宁济。盖至理之本，稽私德惠，荡涤宿恶，与人更始。其大赦天下。赐男子爵，人二级，为父后、三老、孝悌、力田人三级，流民欲自占者一级；鳏、寡、孤、独、笃癃、贫不能自存者粟，人五斛；贞妇帛，人三匹。坐法当徙，勿徙；亡徒当传，勿传。徒囚逃亡当传捕者，放之勿捕。宗室以罪绝，皆复属籍。其与阎显、江京等交通者，悉勿考。勉修厥职，以康我民。”

	 

	辛未，皇太后阎氏崩。

	 

	辛巳，太傅冯石、太尉刘熹、司徒李郃免。冯石字次初。《东观记》曰：“冯、刘以阿党权贵，李郃以人多疾疫免。”

	 

	二月甲申，葬安思皇后。

	 

	丙戌，太常桓焉为太傅；大鸿胪朱宠为太尉，参录尚书事；长乐少府九江朱伥为司徒。朱宠字仲威，京兆杜陵人。朱伥字孙卿，寿春人也。伥音丑良反。赐百官随辇宿卫及拜除者布各有差。

	 

	陇西钟羌叛，护羌校尉马贤讨破之。

	 

	夏五月丁丑，诏幽、并、凉州刺史，使各实二千石以下至黄绶，实谓验实之也。二千石，太守也。黄绶，丞、尉也。《前书》曰“比二百石以上，铜印黄绶”也。年老劣弱不任军事者，上名。严来障塞，缮设屯备，立秋之后，简习戎马。

	 

	六月己亥，封济南王错子显为济南王。

	 

	秋七月庚午，卫尉来历为车骑将军。

	 

	八月，鲜卑寇代郡，代郡太守李超战殁。

	 

	九月辛亥，初令三公、尚书入奏事。

	 

	冬十月辛巳，诏减死罪以下徙边；其亡命赎，各有差。

	 

	丁亥，司空陶敦免。

	 

	鲜卑犯边。庚寅，遣黎阳营兵出屯中山北界。告幽州刺史，其令缘边郡增置步兵，列屯塞下。调五营弩师，郡举五人，令教习战射。调，选也。五营，五校也，谓长水、步兵、射声、屯骑、越骑等五校尉也。

	 

	壬寅，廷尉张皓为司空。

	 

	甲辰，诏以疫疠水潦，令人半输今年田租；伤害什四以上，勿收责；不满者，以实除之。

	 

	十二月辛巳，赐王、主、贵人、公卿以下布各有差。

	 

	二年春正月戊申，乐安王鸿来朝。

	 

	丁卯，常山王章薨。

	 

	二月，鲜卑寇辽东、玄菟。

	 

	甲辰，诏禀贷荆、豫、兖、冀四州流冗贫人，所在安业之；疾病致医药。

	 

	护乌桓校尉耿晔率南单于击鲜卑，破之。

	 

	三月，旱，遣使者录囚徒。

	 

	疏勒国遣使奉献。

	 

	夏六月乙酉，追尊谥皇妣李氏为恭愍皇后，葬于恭北陵。

	 

	西域长史班勇、敦煌太守张朗讨焉耆、尉犁、危须三国，破之；并遣子贡献。

	 

	秋七月甲戌朔，日有食之。

	 

	壬午，太尉朱宠、司徒朱伥罢。庚子，太常刘光为太尉，录尚书事；光禄勋许敬为司徒。刘光字仲辽，即太尉刘矩之弟。许敬字鸿卿，平舆人。

	 

	辛丑，下邳王成薨。

	 

	三年春正月丙子，京师地震，汉阳地陷裂。甲午，诏实核伤害者，赐年七岁以上钱，人二千；一家被害，郡县为收敛。乙未，诏勿收汉阳今年田租、口赋。

	 

	夏四月癸卯，遣光禄大夫案行汉阳及河内、魏郡、陈留、东郡，禀贷贫人。

	 

	六月，旱。遣使者录囚徒，理轻系。

	 

	甲寅，济南王显薨。

	 

	秋七月丁酉，茂陵园寝灾，帝缟素避正殿。《尔雅》曰“缟，晧也”，缯之精白者曰缟。辛亥，使太常王龚持节告祠茂陵。

	 

	九月，鲜卑寇渔阳。

	 

	冬十二月己亥，太傅桓焉免。《东观记》曰：“无清介辟召，策罢。”

	 

	是岁，车骑将军来历罢。

	 

	四年春正月丙寅，诏曰：“朕托王公之上，涉道日寡，政失厥中，阴阳气隔，寇盗肆暴，庶狱弥繁，忧悴永叹，疢如疾首。《诗》云：‘君子如祉，乱庶遄已。’解见《章纪》。三朝之会，朔旦立春，嘉与海内洗心自新。其赦天下。从甲寅赦令已来复秩属籍，三年正月已来还赎。其阎显、江京等知识婚姻禁锢，一原除之。妻父曰婚，婿父曰姻。一犹皆也。务崇宽和，敬顺时令，遵典去苛，以称朕意。”

	 

	丙子，帝加元服。冠也。赐王、主、贵人、公卿以下金帛各有差。赐男子爵及流民欲占者人一级，为父后、三老、孝悌、力田人二级；鳏、寡、孤、独、笃癃、贫不能自存帛，人一匹。

	 

	二月戊戌，诏以民入山凿石，发泄藏气，来有司检察所当禁绝，如建武、永平故事。

	 

	夏五月壬辰，诏曰：“海内颇有灾异，朝廷修政，太官减膳，珍玩不御。而桂阳太守文砻，音力公反。不惟竭忠，宣畅本朝，而远献大珠，以求幸媚，今封以还之。”

	 

	五州雨水。秋八月庚子，遣使实核死亡，收敛禀赐。

	 

	丁巳，太尉刘光、司空张皓免。《东观记》曰：“以阴阳不和，久托病，策罢。”

	 

	九月，复安定、北地、上郡归旧土。安帝永初五年徙，今复之。

	 

	癸酉，大鸿胪庞参为太尉，录尚书事。太常王龚为司空。

	 

	冬十一月庚辰，司徒许敬免。《东观记》曰：“为陵轹使者策罢，以千石禄终身。”

	 

	鲜卑寇朔方。

	 

	十二月乙卯，宗正刘崎为司徒。崎字叔峻，华阴人也。

	 

	是岁，分会稽为吴郡。拘弥国遣使贡献。

	 

	五年春正月，疏勒王遣侍子，及大宛、莎车王皆奉使贡献。

	 

	夏四月，京师旱。辛巳，诏郡国贫人被灾者，勿收责今年过更。京师及郡国十二蝗。

	 

	冬十月丙辰，诏郡国中都官死罪系囚皆减罪一等，诣北地、上郡、安定戍。

	 

	乙亥，定远侯班始坐杀其妻阴城公主，腰斩，始，班超孙也，尚顺帝姑阴城公主。《东观记》曰：“阴城公主名贤得。”同产皆弃市。

	 

	六年春二月庚午，河闲王开薨。

	 

	三月辛亥，复伊吾屯田，章帝建初二年罢也。复置伊吾司马一人。

	 

	秋九月辛巳，缮起太学。

	 

	护乌桓校尉耿晔遣兵击鲜卑，破之。

	 

	丁酉，于阗王遣侍子贡献。

	 

	冬十一月辛亥，诏曰：“连年灾潦，冀部尤甚。比蠲除实伤，赡恤穷匮，而百姓犹有弃业，流亡不绝。疑郡县用心怠惰，恩泽不宣。《易》美‘损上益下’，《书》称‘安民则惠’。《易·益·卦》曰：“损上益下，人悦无疆。”惠，爱也。《尚书》曰：“安人则惠，黎人怀之。”其令冀部勿收今年田租、刍槁。”

	 

	十二月，日南徼外叶调国、掸国遣使贡献。《东观记》曰：“叶调国王遣使师会诣阙贡献，以师会为汉归义叶调邑君，赐其君紫绶，及掸国王雍由亦赐金印紫绶。”掸音擅。

	 

	壬申，客星出牵牛。

	 

	于阗王遣侍子诣阙贡献。

	 

	阳嘉元年春正月乙巳，立皇后梁氏。赐爵，人二级，三老、孝悌、力田三级，爵过公乘，得移与子若同产、同产子，民无名数及流民欲占著者人一级；鳏、寡、孤、独、笃癃、贫不能自存者粟，人五斛。

	 

	二月，海贼曾旌等寇会稽，杀句章、鄞、鄮三县长，三县皆属会稽郡。鄮县今越州县也。句章故城在今鄮县西。鄞故城在鄮县东南。鄞音银。鄮音茂。攻会稽东部都尉。诏缘海县各屯兵戍。

	 

	丁巳，皇后谒高庙、光武庙，诏禀甘陵贫人，大小口各有差。

	 

	京师旱。庚申，来郡国二千石各祷名山岳渎，遣大夫、谒者诣嵩高、首阳山，并祠河、洛，请雨。首阳山在洛阳东北也。戊辰，雩。

	 

	以冀部比年水潦，民食不赡，诏案行禀贷，劝农功，赈乏绝。

	 

	甲戌，诏曰：“政失厥和，阴阳隔并，冬鲜宿雪，春无澍雨。分祷祈请，靡神不禜。《说文》曰：“禜，设挠蕞为营，以祈水旱。”禜音咏。《诗》曰：“靡神不举。”深恐在所慢违‘如在’之义，《论语》曰：“祭神如神在。”今遣侍中王辅等，持节分诣岱山、东海、荥阳、河、洛，尽心祈焉。”济水，四渎之一，至河南溢为荥泽，故于荥阳祠焉。

	 

	三月，杨州六郡妖贼章河等寇四十九县，杀伤长吏。

	 

	庚寅，帝临辟雍飨射，大赦天下，改元阳嘉。诏宗室绝属籍者，一切复籍；禀冀州尤贫民，勿收今年更、租、口赋。

	 

	夏五月戊寅，阜陵王恢薨。

	 

	秋七月，史官始作候风地动铜仪。时张衡为太史令，作之。

	 

	丙辰，以太学新成，试明经下第者补弟子，增甲、乙科员各十人。《前书》音义曰：“甲科谓作简策难问，列置案上，任试者意投射取而答之，谓之射策。上者为甲，次者为乙。若录政化得失，显而问之，谓之对策也。”除郡国耆儒九十人补郎、舍人。

	 

	九月，诏郡国中都官系囚皆减死一等，亡命者赎，各有差。

	 

	鲜卑寇辽东。

	 

	冬十一月甲申，望都、蒲阴狼杀女子九十七人，望都，县名，属中山国，今定州县也。章帝改曲逆为蒲阴，亦属中山，与望都相近，故城在今定州北。《东观记》亦作“蒲”，本多作“满”字者，误也。《东观》又云：“为不祠北岳所致。诏曰‘政失厥中，狼灾为应，至乃残食孤幼。博访其故，山岳尊灵，国所望秩，而比不奉祠，淫刑放滥，害加孕妇’也。”诏赐狼所杀者钱，人三千。

	 

	辛卯，初令郡国举孝廉，限年四十以上，诸生通章句，文吏能笺奏，乃得应选；其有茂才异行，若颜渊、子奇，不拘年齿。史记曰：“颜回，鲁人，好学，年二十九发尽白，早死。”《新序》曰：“子奇年十八，齐君使之化阿。至阿，铸其库兵以为耕器，出仓廪以赈贫穷，阿县大化。”

	 

	十二月丁未，东平王敞薨。

	 

	庚戌，复置玄菟郡屯田六部。

	 

	闰月丁亥，令诸以诏除为郎，年四十以上课试如孝廉科者，得参廉选，岁举一人。

	 

	戊子，客星出天苑。

	 

	辛卯，诏曰：“闲者以来，吏政不勤，故灾咎屡臻，盗贼多有。退省所由，皆以选举不实，官非其人，是以天心未得，人情多怨。《书》歌股肱，《诗》刺三事。《尚书·益稷篇》帝作歌曰：“元首明哉！股肱良哉！”诗小雅曰“三事大夫，莫肯夙夜。邦君诸侯，莫肯朝夕”也。今刺史、二千石之选，归任三司。三司，三公也，即太尉、司空、司徒也。归犹委任也。其简序先后，精核高下，岁月之次，文武之宜，务存厥衷。”

	 

	庚子，恭陵百丈庑灾。恭陵，安帝陵也。庑，廊屋也。《说文》曰“堂下周屋曰庑”也。

	 

	是岁，起西苑，修饰宫殿。

	 

	二年春二月甲申，诏以吴郡、会稽饥荒，贷人种粮。

	 

	三月，使匈奴中郎将王稠率左骨都侯等击鲜卑，破之。

	 

	辛酉，除京师耆儒年六十以上四十八人补郎、舍人及诸王国郎。

	 

	夏四月，复置陇西南部都尉官。武帝元朔四年，初置南部都尉于陇西临洮县，中兴以来废，至此复置之也。

	 

	己亥，京师地震。五月庚子，诏曰：“朕以不德，统奉鸿业，无以奉顺乾坤，协序阴阳，灾眚屡见，咎征仍臻。地动之异，发自京师，矜矜祗畏，不知所裁。群公卿士将何以匡辅不逮，奉答戒异？异不空设，必有所应，其各悉心直言厥咎，靡有所讳。”

	 

	戊午，司空王龚免。六月辛未，太常鲁国孔扶为司空。扶字仲渊。

	 

	□勒国献师子、封牛。《东观记》曰：“□勒王盘遗使文时诣阙。”师子似虎，正黄，有□耏，尾端茸毛大如斗。封牛，其领上肉隆起若封然，因以名之，即今之峰牛。

	 

	丁丑，洛阳地陷。是月，旱。

	 

	秋七月己未，太尉庞参免。八月己巳，大鸿胪沛国施延为太尉。延字君子，蕲县人也。

	 

	鲜卑寇代郡。

	 

	冬十月庚午，行礼辟雍，奏应钟，始复黄钟，作乐器随月律。子为黄钟，律长九寸，声有轻重长短，度量皆出黄钟。随月律谓《月令》“正月律中太蔟，二月律中夹钟，三月律中姑洗，四月律中仲吕，五月律中蕤宾，六月律中林钟，七月律中夷则，八月律中南吕，九月律中无射，十月律中应钟，十一月律中黄钟，十二月律中大吕”。《东观记》曰：“元和以来，音戾不调，修复如旧典。”蔟音凑。

	 

	三年春二月己丑，诏以久旱，京师诸狱无轻重皆且勿考竟，须得澍雨。

	 

	三月庚戌，益州盗贼劫质令长，杀列侯。

	 

	夏四月丙寅，车师后部司马率后部王加特奴等掩击匈奴，大破之，获其季母。

	 

	五月戊戌，制诏曰：“昔我太宗，丕显之德，假于上下，俭以恤民，政致康乂。朕秉事不明，政失厥道，天地谴怒，大变仍见。春夏连旱，寇贼弥繁，元元被害，朕甚愍之。嘉与海内洗心更始。其大赦天下，自殊死以下谋反大逆诸犯不当得赦者，皆赦除之。赐民年八十以上米，人一斛，肉二十斤，酒五斗；九十以上加赐帛，人二匹，絮三斤。”

	 

	秋七月庚戌，钟羌寇陇西、汉阳。冬十月，护羌校尉马续击破之。

	 

	十一月壬寅，司徒刘崎、司空孔扶免。乙巳，大司农南郡黄尚为司徒，光禄勋河东王卓为司空。黄尚字伯，河南郡邔人也。王卓字仲辽，河东解人也。音求纪反。

	 

	丙午，武都塞上屯羌及外羌攻破屯官，驱略人畜。

	 

	四年春二月丙子，初听中官得以养子为后，世袭封爵。

	 

	自去冬旱，至于是月。

	 

	谒者马贤击钟羌，大破之。

	 

	夏四月甲子，太尉施延免。《东观记》曰“以选举贪污策罢”也。戊寅，执金吾梁商为大将军，前太尉庞参为太尉。

	 

	六月己未，梁王匡薨。秋七月己亥，济北王登薨。

	 

	闰月丁亥朔，日有食之。

	 

	冬十月，乌桓寇云中。十一月，围度辽将军耿晔于兰池，续汉志曰：“云中郡沙南县有兰池城。”发诸郡兵救之，乌桓退走。

	 

	十二月甲寅，京师地震。

	 

	永和元年春正月，夫余王来朝。

	 

	乙卯，诏曰：“朕秉政不明，灾眚屡臻。典籍所忌，震食为重。今日变方远，地摇京师，《东观记》曰：“阳嘉四年诏曰‘朕以不德，谪见于天，零陵言日食，京师不觉’。”故此言日变方远。咎征不虚，必有所应。群公百僚其各上封事，指陈得失，靡有所讳。”

	 

	己巳，宗祀明堂，登灵台，改元永和，大赦天下。

	 

	秋七月，偃师蝗。

	 

	冬十月丁亥，承福殿火，帝避御云台。

	 

	十一月丙子，太尉庞参罢。

	 

	十二月，象林蛮夷叛。

	 

	乙巳，以前司空王龚为太尉。

	 

	二年春正月，武陵蛮叛，围充县，又寇夷道。充县属武陵郡，故城在澧州崇义县东北。充音冲。夷道属南郡也。

	 

	二月，广汉属国都尉击破白马羌。

	 

	武陵太守李进击叛蛮，破之。

	 

	三月辛亥，北海王翼薨。

	 

	乙卯，司空王卓薨。丁丑，光禄勋冯翊郭虔为司空。虔字君贤，池阳人。

	 

	夏四月丙申，京师地震。

	 

	五月，日南叛蛮攻郡府。

	 

	秋七月，九真、交址二郡兵反。

	 

	八月庚子，荧惑犯南斗。荧惑，火星也。南斗，北方之宿也。《前书》音义曰：“犯谓七寸内光芒相及。”

	 

	江夏盗贼杀邾长。邾，县，属江夏郡，故城在今复州竟陵县东。邾音朱。

	 

	冬十月甲申，行幸长安，所过鳏、寡、孤、独、贫不能自存者赐粟，人五斛。庚子，幸未央宫，会三辅郡守、都尉及官属，劳赐作乐。十一月丙午，祠高庙。丁未，遂有事十一陵。丁卯，京师地震。十二月乙亥，至自长安。

	 

	三年春二月乙亥，京师及金城、陇西地震，二郡山岸崩，地陷。戊子，太白犯荧惑。

	 

	夏四月，九江贼蔡伯流寇郡界，及广陵，杀江都长。

	 

	戊戌，遣光禄大夫案行金城、陇西，赐压死者年七岁以上钱，人二千；一家皆被害，为收敛之。除今年田租，尤甚者勿收口赋。

	 

	闰月，蔡伯流等率众诣徐州刺史应志降。续汉书曰：“志字仲节，汝南南顿人也。曾祖父顺。”

	 

	己酉，京师地震。

	 

	五月，吴郡丞羊珍反，攻郡府，太守王衡破斩之。

	 

	六月辛丑，琅邪王遵薨。

	 

	九真太守祝良、交址刺史张乔慰诱日南叛蛮，降之，岭外平。续汉书曰：“祝良字邵卿，长沙临湘人。”

	 

	秋七月丙戌，济北王多薨。

	 

	八月己未，司徒黄尚免。九月己酉，光禄勋长沙刘寿为司徒。寿字伯长，临湘人也。

	 

	丙戌，令大将军、三公各举故刺史、二千石及见令、长、郎、谒者、四府掾属刚毅武猛有谋谟任将帅者各二人，特进、卿、校尉各一人。

	 

	冬十月，烧当羌寇金城，护羌校尉马贤击破之，羌遂相招而叛。

	 

	十二月戊戌朔，日有食之。

	 

	四年春正月庚辰，中常侍张逵、蘧政、杨定等有罪诛，事见《梁商传》也。连及弘农太守张凤、安平相杨晧，下狱死。

	 

	三月乙亥，京师地震。

	 

	夏四月癸卯，护羌校尉马贤讨烧当羌，大破之。

	 

	戊午，大赦天下。赐民爵及粟帛各有差。

	 

	五月戊辰，封故济北惠王寿子安为济北王。

	 

	秋八月，太原郡旱，民庶流冗。癸丑，遣光禄大夫案行禀贷，除更赋。

	 

	冬十月戊午，校猎上林苑，历函谷关而还。十一月丙寅，幸广成苑。

	 

	五年春二月戊申，京师地震。

	 

	夏四月庚子，中山王弘薨。

	 

	南匈奴左部句龙大人吾斯、车纽等叛，围美稷。美稷，县，属西河郡也。

	 

	五月，度辽将军马续讨吾斯、车纽，破之，使匈奴中郎将陈龟迫杀南单于。

	 

	己丑晦，日有食之。

	 

	且冻羌寇三辅，杀令长。且音子余反。

	 

	丁丑，令死罪以下及亡命赎，各有差。

	 

	九月，令扶风、汉阳筑陇道坞三百所，置屯兵。

	 

	辛未，太尉王龚罢。

	 

	且冻羌寇武都，烧陇关。陇山之关也，今名大震关，在今陇州洴源县西也。

	 

	壬午，太常桓焉为太尉。

	 

	丁亥，徙西河郡居离石，离石，县名，在郡南五百九里。西河本都平定县，至此徙于离石。上郡居夏阳，朔方居五原。

	 

	句龙吾斯等东引乌桓，西收羌胡，寇上郡，立车纽为单于。冬十一月辛巳，遣使匈奴中郎将张耽击破之，车纽降。

	 

	六年春正月丙子，征西将军马贤与且冻羌战于射姑山，贤军败没，安定太守郭璜下狱死。

	 

	诏贷王、侯国租一岁。

	 

	闰月，巩唐羌寇陇西，遂及三辅。

	 

	二月丁巳，有星孛于营室。

	 

	三月，武威太守赵冲讨巩唐羌，破之。

	 

	庚子，司空郭虔免。

	 

	乙巳，河闲王政薨。

	 

	丙午，太仆赵戒为司空。戒字志伯，蜀郡成都人也。

	 

	夏五月庚子，齐王无忌薨。

	 

	使匈奴中郎将张耽大破乌桓、羌胡于天山。《东观记》曰：“耽将吏兵，绳索相悬，上通天山。”

	 

	巩唐羌寇北地。

	 

	秋七月甲午，诏假民有赀者户钱一千。

	 

	八月丙辰，大将军梁商薨；壬戌，河南尹梁冀为大将军。

	 

	九月，诸种羌寇武威。

	 

	辛亥晦，日有食之。

	 

	冬十月癸丑，徙安定居扶风，北地居冯翊。

	 

	十一月庚子，以执金吾张乔行车骑将军事，将兵屯三辅。

	 

	汉安元年春正月癸巳，宗祀明堂，大赦天下，改元汉安。

	 

	二月丙辰，诏大将军、公、卿举贤良方正、能探赜索隐者各一人。赜，幽深也。索，求也。

	 

	秋七月，始置承华厩。《东观记》曰：“时以远近献马众多，园厩充满，始置承华厩令，秩六百石。”

	 

	八月，南匈奴左部大人句龙吾斯与薁鞬台耆等反叛。薁音于六反。鞬音居言反。

	 

	丁卯，遣侍中杜乔、光禄大夫周举、守光禄大夫郭遵、冯羡、栾巴、张纲、周栩、刘班等八人分行州郡，班宣风化，举实臧否。

	 

	九月庚寅，广陵盗贼张婴等寇郡县。

	 

	冬十月辛未，太尉桓焉、司徒刘寿免。甲戌，行车骑将军张乔罢。十一月壬午，司隶校尉赵峻为太尉，大司农胡广为司徒。峻字伯师，下邳徐人也。

	 

	癸卯，诏大将军、三公选武猛试用有效验任为将校者各一人。

	 

	是岁，广陵贼张婴等诣太守张纲降。

	 

	二年春二月丙辰，鄯善国遣使贡献。

	 

	夏四月庚戌，护羌校尉赵冲与汉阳太守张贡击烧何羌于参，破之。参，县，属安定郡。音力全反。

	 

	六月乙丑，荧惑犯镇星。

	 

	丙寅，立南匈奴守义王兜楼储为南单于。

	 

	冬十月辛丑，令郡国中都官系囚殊死以下出缣赎，各有差；其不能入赎者，遣诣临羌县居作二岁。

	 

	甲辰，减百官奉。丙午，禁沽酒，又贷王、侯国租一岁。

	 

	闰月，赵冲击烧当羌于阿阳，破之。阿阳，县，属汉阳郡，故城在今秦州陇城县西北。

	 

	十一月，使匈奴中郎将马寔遣人刺杀句龙吾斯。

	 

	十二月，杨、徐盗贼攻烧城寺，杀略吏民。

	 

	是岁，凉州地百八十震。

	 

	建康元年春正月辛丑，诏曰：“陇西、汉阳、张掖、北地、武威、武都，自去年九月已来，地百八十震，山谷坼裂，坏败城寺，杀害民庶。夷狄叛逆，赋役重数，内外怨旷，惟咎叹息。其遣光禄大夫案行，宣畅恩泽，惠此下民，勿为烦扰。”

	 

	三月庚子，沛王广薨。

	 

	领护羌校尉卫琚追讨叛羌，破之。琚音居。

	 

	南郡、江夏盗贼寇掠城邑，州郡讨平之。

	 

	夏四月，使匈奴中郎将马寔击南匈奴左部，破之，于是胡羌、乌桓悉诣寔降。

	 

	辛巳，立皇子炳为皇太子，改年建康，大赦天下。赐人爵各有差。

	 

	秋七月丙午，清河王延平薨。

	 

	八月，杨、徐盗贼范容、周生等寇掠城邑，遣御史中丞冯赦督州郡兵讨之。

	 

	庚午，帝崩于玉堂前殿，时年三十。遗诏无起寝庙，敛以故服，珠玉玩好皆不得下。

	 

	论曰：古之人君，离幽放而反国祚者有矣，莫不矫鉴前违，审识情伪，无忘在外之忧，离，遭也。矫，正也。《左传》曰：“晋侯在外十九年矣，险阻艰难备尝之矣，人之情伪尽知之矣。”故能中兴其业。观夫顺朝之政，殆不然乎？何其效僻之多与？殆，近也。言顺帝效前之僻，不能改正也。

	 

	孝冲皇帝讳炳，《谥法》曰：“幼少在位曰冲。”司马彪曰：“冲幼早夭，故谥曰冲。”伏侯《古今注》曰：“炳之字曰明。”顺帝之子也。母曰虞贵人。

	 

	建康元年立为皇太子，其年八月庚午，即皇帝位，年二岁。尊皇后曰皇太后。太后临朝。

	 

	丁丑，以太尉赵峻为太傅；大司农李固为太尉，参录尚书事。

	 

	九月丙午，葬孝顺皇帝于宪陵，在洛阳西十五里，陵高八丈四尺，周三百步。庙曰敬宗。

	 

	是日，京师及太原、雁门地震，三郡水涌土裂。

	 

	庚戌，诏三公、特进、侯、卿、校尉，举贤良方正、幽逸修道之士各一人，百僚皆上封事。

	 

	己未，九江太守丘腾有罪，下狱死。《东观记》曰“腾知罪法深大，怀挟奸巧，稽留道路，下狱死”也。

	 

	杨州刺史尹耀、九江太守邓显讨贼范容等于历阳，军败，耀、显为贼所殁。

	 

	冬十月，日南蛮夷攻烧城邑，交址刺史夏方招诱降之。

	 

	壬申，常山王仪薨。

	 

	己卯，零陵太守刘康坐杀无辜，下狱死。

	 

	十一月，九江盗贼徐凤、马勉等称“无上将军”，攻烧城邑。

	 

	己酉，令郡国中都官系囚减死一等，徙边；谋反大逆，不用此令。

	 

	十二月，九江贼黄虎等攻合肥。

	 

	是岁，群盗发宪陵。护羌校尉赵冲追击叛羌于鹯阴河，战殁。凉州姑臧县东南有鹯阴县故城，因水以为名。

	 

	永喜元年春正月戊戌，帝崩于玉堂前殿，年三岁。清河王蒜征至京师。

	 

	孝质皇帝讳缵，《谥法》：“忠正无邪曰质。”《古今注》曰：“缵之字曰继。”肃宗玄孙。曾祖父千乘贞王伉，祖父乐安夷王宠，父勃海孝王鸿，母陈夫人。冲帝不豫，大将军梁冀征帝到洛阳都亭。及冲帝崩，皇太后与冀定策禁中，丙辰，使冀持节，以王青盖车迎帝入南宫。丁巳，封为建平侯，其日即皇帝位，年八岁。

	 

	己未，葬孝冲皇帝于怀陵。在洛阳西北十五里，伏侯《古今注》曰：“高四丈六尺，周百八十三步。”

	 

	广陵贼张婴等复反，攻杀堂邑、江都长。堂邑，县，属广陵郡，今扬州六合县也。九江贼徐凤等攻杀曲阳、东城长。曲阳，县，属九江郡，在淮曲之阳，故城在今豪州定远县西北。东城，县，故城在定远县东南也。

	 

	甲申，谒高庙，乙酉，谒光武庙。

	 

	二月，豫章太守虞续坐赃，下狱死。

	 

	乙酉，大赦天下，赐人爵及粟帛各有差。还王侯所削户邑。

	 

	彭城王道薨。

	 

	叛羌诣左冯翊梁并降。

	 

	三月，九江贼马勉称“黄帝”。九江都尉滕抚讨马勉、范容、周生、大破斩之。《东观记》曰：“传勉头及所带玉印、鹿皮冠、黄衣诣洛阳，诏悬夏城门外，章示百姓。”

	 

	夏四月壬申，雩。

	 

	庚辰，济北王安薨。

	 

	丹阳贼陆宫等围城，烧亭寺，丹阳太守江汉击破之。

	 

	五月甲午，诏曰：“朕以不德，托母天下，布政不明，每失厥中。自春涉夏，大旱炎赫，忧心京京，《尔雅》曰：“京京，忧也。”故得祷祈明祀，冀蒙润泽。前虽得雨，而宿麦颇伤；比日阴云，还复开霁。寤寐永叹，重怀惨结。寤，觉也。寐，卧也。《诗》曰：“寤寐永叹，唯忧用老。”将二千石、令长不崇宽和，暴刻之为乎？其令中都官系囚罪非殊死考未竟者，一切任出，以须立秋。任，保也。郡国有名山大泽能兴云雨者，二千石长吏各洁齐请祷，谒诚尽礼。又兵役连年，死亡流离，或支骸不敛，或停棺莫收，朕甚愍焉。昔文王葬枯骨，人赖其德。《吕氏春秋》曰：“周文王使人掘地，得死人骸。文王曰：‘更葬之。’吏曰：‘此无主。’文王曰：‘有天下者，天下之主，今我非其主邪？’遂令吏以衣棺葬之。天下闻之，曰：‘文王贤矣。泽及枯骨，又况人乎！’”今遣使者案行，若无家属及贫无资者，随宜赐恤，以慰孤魂。”

	 

	是月，下邳人谢安应募击徐凤等，斩之。

	 

	丙辰，诏曰：“孝殇皇帝虽不永休祚，而即位逾年，君臣礼成。孝安皇帝承袭统业，而前世遂令恭陵在康陵之上，先后相逾，失其次序，非所以奉宗庙之重，垂无穷之制。昔定公追正顺祀，春秋善之。鲁闵公立二年而薨，次僖公立，僖虽是闵庶兄，然尝为闵臣，位次当在闵下。后文公即位，乃进僖公神位居闵之上，《左传》曰：“跻僖公，逆祀也。”定公八年《经》书“从祀先公”。从，顺也。顺祀谓退僖神位于闵下。《谷梁》曰：“从祀先公，贵正也。”其令恭陵次康陵，宪陵次恭陵，以序亲秩，为万世法。”

	 

	六月，鲜卑寇代郡。

	 

	秋七月庚寅，阜陵王代薨。

	 

	庐江盗贼攻寻阳，又攻盱台，音吁夷，今楚州县也。滕抚遣司马王章击破之。

	 

	九月庚戌，太傅赵峻薨。

	 

	冬十一月己丑，南阳太守韩昭坐赃下狱死。《东观记》曰：“强赋一亿五千万，槛车征下狱。”

	 

	丙午，中郎将滕抚击广陵贼张婴，破之。

	 

	丁未，中郎将赵序坐事弃市。《东观记》曰：“取钱缣三百七十五万。”

	 

	历阳贼华孟自称“黑帝”，攻杀九江太守杨岑，滕抚率诸将击孟等，大破斩之。

	 

	本初元年春正月丙申，诏曰：“昔尧命四子，以钦天道，四子谓羲仲、羲叔、和仲、和叔也。《尚书》曰：“乃命羲、和，钦若昊天。”《鸿范》九畴，休咎有象。《尚书》曰：“天乃锡禹《洪范》九畴。”孔安国注云：“洪，大也。范，法也。畴，类也。言天与禹，洛出书，神龟负文而出，列于背，有数至于九，禹遂因而第之，以成九类。”其八曰庶征，有休征、咎征之应。休，美也。咎，恶也。征，验也。人君行善政，则百谷用成，家用平康，是休征也。政有乖失，则百谷用不成，家用不宁，是咎征也。休之与咎，皆象人君之政，故言“休咎有象”也。“象”或作“家”。夫瑞以和降，异因逆感，禁微应大，前圣所重。言君政纯和则瑞气降，若逆时令则灾异感。所禁虽微，其应乃大。前圣所重，即谓唐尧钦若昊天，箕子休咎之应。顷者，州郡轻慢宪防，竞逞残暴，造设科条，陷入无罪。或以喜怒驱逐长吏，恩阿所私，罚枉仇隙，至令守阙诉讼，前后不绝。送故迎新，人离其害，怨气伤和，以致灾眚。《书》云：‘明德慎罚。’眚，过也。“明德慎罚”，《尚书·康诰》之言。方春东作，育微敬始。其来有司，罪非殊死，且勿案验，以崇在宽。”言东作之时，须育养细微，敬事之始。《礼记·月令》：“孟春之月，无杀孩虫胎夭飞鸟，无麛无卵。庆赐遂行，无有不当。”《书》曰：“敬敷五教，五教在宽。”

	 

	壬子，广陵太守王喜坐讨贼逗留，下狱死。

	 

	二月庚辰，诏曰：“九江、广陵二郡数离寇害，残夷最甚。谓比年张婴寇广陵，华孟寇九江也。生者失其资业，死者委尸原野。昔之为政，一物不得其所，若己为之，《尚书》曰：“一夫弗获，则曰时予之辜。”况我元元，婴此困毒。方春戒节，赈济乏厄，掩骼埋胔之时。《月令》：“孟春之月，行庆施惠，下及兆人。”又曰：“掩骼埋胔。”郑玄注曰：“为死气逆生气也。”骨枯曰骼，肉腐曰胔。其调比郡见谷，出禀穷弱，收葬枯骸，务加埋恤，以称朕意。”

	 

	夏四月庚辰，令郡国举明经，年五十以上、七十以下诣太学。自大将军至六百石，皆遣子受业，岁满课试，以高第五人补郎中，次五人太子舍人。又千石、六百石、四府掾属、三署郎、四姓小侯先能通经者，各令随家法，四府掾属谓大将军府掾属二十九人，太尉府掾属二十四人，司徒府三十一人，司空府二十九人。《汉官》：“左、右中郎将，皆秦官也，比二千石，三署郎皆属焉。”三署谓五官署，左、右署也。儒生为《诗》者谓之《诗》家，《礼》者谓之《礼》家，故言各随家法也。四姓小侯，解见《明纪》也。其高第者上名牒，当以次赏进。

	 

	五月庚寅，徙乐安王为勃海王。

	 

	海水溢。戊申，使谒者案行，收葬乐安、北海人为水所漂没死者，又禀给贫羸。

	 

	庚戌，太白犯荧惑。

	 

	六月丁巳，大赦天下，赐民爵及粟帛各有差。

	 

	闰月甲申，大将军梁冀潜行鸩弑，帝崩于玉堂前殿，年九岁。

	 

	丁亥，太尉李固免。戊子，司徒胡广为太尉，司空赵戒为司徒，与梁冀参录尚书事。太仆袁汤为司空。

	 

	赞曰：孝顺初立，时髦允集。《尔雅》曰：“髦，俊也。”郭璞注曰：“士中之俊，犹毛中之髦。”时张晧、王龚、庞参、张衡、李郃、李固、黄琼之俦也。匪砥匪革，终沦嬖习。砥，砺也。革，改也。沦，没也。言顺帝初升天位，又群贤总集，不能因兹自砺，改革前非，而终溺于私嬖近习也。谓封孙程等十九人为侯，又诏中官养子，听袭封爵之类。保阿传土，后家世及。保，安也。阿，倚也。言可依倚以取安，傅姆之类也。传土谓阿母山阳君宋娥更相货赂，求增邑土也。后家谓拜后父梁商为大将军，商薨，仍拜子冀为大将军，弟不疑为河南尹。冲夭未识，质弑以聪。陵折在运，天绪三终。言陵迟夭折，在于时运，所以天之胤绪，频致三终也。