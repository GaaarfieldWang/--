刘玄字圣公，光武族兄也，《尔雅》曰：“族父之子相谓为族昆弟。”《帝王纪》曰：“舂陵戴侯熊渠生苍梧太守利，利生子张，纳平林何氏女，生更始。”弟为人所杀，圣公结客欲报之。客犯法，续汉书曰：“时圣公聚客，家有酒，请游徼饮，宾客醉歌，言‘朝亨两都尉，游徼后来，用调羹味’。游徼大怒，缚捶数百。”圣公避吏于平林。吏系圣公父子张。圣公诈死，使人持丧归舂陵，吏乃出子张，圣公因自逃匿。

	 

	王莽末，南方饥馑，人庶群入野泽，掘凫茈而食之，更相侵夺。《尔雅》曰：“芍，凫茈。”郭璞曰：“生下田中，苗似龙须而细，根如指头，黑色，可食。”芍音胡了反。凫茈，续汉书作“符訾”。新市人王匡、王凤为平理诤讼，遂推为渠帅，众数百人。于是诸亡命马武、王常、成丹等往从之；共攻离乡聚，臧于绿林中，离乡聚谓诸乡聚离散，去城郭远者。大曰乡，小曰聚。《前书》曰“收合离乡置大城中”，即其义也。绿林，山，在今荆州当阳县东北也。数月闲至七八千人。地皇二年，王莽年也。荆州牧某史阙名也。发奔命二万人攻之，匡等相率迎击于云杜，云杜，县名，属江夏郡，故城在今复州沔阳县西北。大破牧军，杀数千人，尽获辎重，续汉书曰：“牧欲北归随，武等复遮击之，钩牧车屏泥，刺杀其骖乘，然不敢杀牧也。”遂攻拔竟陵。县名，属江夏郡，故城在今郢州长寿县南。转击云杜、安陆，安陆，县，属江夏郡，今安州县也。多略妇女，还入绿林中，至有五万余口，州郡不能制。

	 

	三年，大疾疫，死者且半，乃各分散引去。王常、成丹西入南郡，号下江兵；王匡、王凤、马武及其支党朱鲔、张卬等续汉书“卬”作“印”。北入南阳，号新市兵：皆自称将军。七月，匡等进攻随，未能下。随，县，属南阳郡，今随州县。平林人陈牧、廖湛廖音力吊反。复聚众千余人，号平林兵，以应之。圣公因往从牧等，为其军安集掾。欲其安集军众，故权以为官名。

	 

	是时光武及兄伯升亦起舂陵，与诸部合兵而进。四年正月，破王莽前队大夫甄阜、属正梁丘赐，斩之，号圣公为更始将军。众虽多而无所统一，诸将遂共议立更始为天子。二月辛巳，设坛场于淯水上沙中，陈兵大会。更始即帝位，南面立，朝群臣。素懦弱，羞愧流汗，举手不能言。于是大赦天下，建元曰更始元年。悉拜置诸将，以族父良为国三老，王匡为定国上公，王凤成国上公，朱鲔大司马，伯升大司徒，陈牧大司空，余皆九卿、将军。五月，伯升拔宛。六月，更始入都宛城，尽封宗室及诸将，为列侯者百余人。

	 

	更始忌伯升威名，遂诛之，以光禄勋刘赐为大司徒。前钟武侯刘望起兵，略有汝南。时王莽纳言将军严尤、秩宗将军陈茂既败于昆阳，往归之。八月，望遂自立为天子，以尤为大司马，茂为丞相。王莽使太师王匡、国将哀章守洛阳。《风俗通》曰：“哀姓，鲁哀公之后，因谥以为姓。”更始遣定国上公王匡攻洛阳，西屏大将军申屠建、丞相司直李松攻武关，三辅震动。是时海内豪桀翕然响应，皆杀其牧守，自称将军，用汉年号，以待诏命，旬月之闲，遍于天下。

	 

	长安中起兵攻未央宫。九月，东海人公宾就斩王莽于渐台，《风俗通》曰：“公宾，姓也。鲁大夫公宾庚之后。”渐台，太液池中台也。为水所渐润，故以为名。收玺绶，传首诣宛。更始时在便坐黄堂，取视之，喜曰：“莽不如是，当与霍光等。”宠姬韩夫人笑曰：“若不如是，帝焉得之乎？”更始悦，乃悬莽首于宛城市。是月，拔洛阳，生缚王匡、哀章，至，皆斩之。十月，使奋威大将军刘信击杀刘望于汝南，并诛严尤、陈茂。更始遂北都洛阳，以刘赐为丞相。申屠建、李松自长安传送乘舆服御，又遣中黄门从官奉迎迁都。二年二月，更始自洛阳而西。初发，李松奉引，马惊奔，触北宫铁柱门，三马皆死。续汉书曰：“马祸也。时更始失道，将亡之征。”

	 

	初，王莽败，唯未央宫被焚而已，其余宫馆一无所毁。宫女数千，备列后庭，自钟鼓、帷帐、舆辇、器服、太仓、武库、官府、市里，不改于旧。更始既至，居长乐宫，升前殿，郎吏以次列庭中。更始羞怍，俯首刮席不敢视。怍，颜色变也。俯，俯也。诸将后至者，更始问虏掠得几何，左右侍官皆宫省久吏，各惊相视。

	 

	李松与棘阳人赵萌说更始，宜悉王诸功臣。朱鲔争之，以为高祖约，非刘氏不王。更始乃先封宗室太常将军刘祉为定陶王，刘赐为宛王，刘庆为燕王，刘歙为元氏王，大将军刘嘉为汉中王，刘信为汝阴王；后遂立王匡为比阳王，王凤为宜城王，朱鲔为胶东王，卫尉大将军张卬为淮阳王，廷尉大将军王常为邓王，执金吾大将军廖湛为穰王，申屠建为平氏王，尚书胡殷为随王，柱天大将军李通为西平王，西平，县，属汝南郡，故城在今豫州郾城县南也。五威中郎将李轶为舞阴王，水衡大将军成丹为襄邑王，大司空陈牧为阴平王，阴平，县，属广汉国。骠骑大将军宋佻为颍阴王，尹尊为郾王。唯朱鲔辞曰：“臣非刘宗，不敢干典。”遂让不受。乃徙鲔为左大司马，刘赐为前大司马，使与李轶、李通、王常等镇抚关东。以李松为丞相，赵萌为右大司马，共秉内任。

	 

	更始纳赵萌女为夫人，有宠，遂委政于萌，日夜与妇人饮宴后庭。群臣欲言事，辄醉不能见，时不得已，乃令侍中坐帷内与语。诸将识非更始声，出皆怨曰：“成败未可知，遽自纵放若此！”韩夫人尤嗜酒，每侍饮，见常侍奏事，辄怒曰：“帝方对我饮，正用此时持事来乎！”起，抵破书案。抵，击也。赵萌专权，威福自己。郎吏有说萌放纵者，更始怒，拔剑击之。自是无复敢言。萌私忿侍中，引下斩之，更始救请，不从。时李轶、朱鲔擅命山东，王匡、张卬横暴三辅。其所授官爵者，皆群小贾竖，或有膳夫庖人，多著绣面衣、锦裤、襜褕、诸于，骂詈道中。襜褕、诸于见光武纪。续汉志曰“时智者见之，以为服之不中，身之灾也，乃奔入边郡避之。是服妖也。其后为赤眉所杀”也。长安为之语曰：“灶下养，中郎将。烂羊胃，骑都尉。烂羊头，关内侯。”《公羊传》曰：“炊亨为养。”

	 

	军帅将军豫章李淑上书谏曰：“方今贼寇始诛，王化未行，百官有司宜慎其任。夫三公上应台宿，九卿下括河海，《春秋·汉含孳》曰：“三公在天为三台，九卿为北斗，故三公象五岳，九卿法河海，二十七大夫法山陵，八十一元士法谷阜，合为帝佐，以匡纲纪。”故天工人其代之。陛下定业，虽因下江、平林之埶，斯盖临时济用，不可施之既安。宜厘改制度，更延英俊，因才授爵，以匡王国。今公卿大位莫非戎陈，尚书显官皆出庸伍，资亭长、贼捕之用，汉法，十里一亭，亭置一长。捕贼掾，专捕盗贼也。而当辅佐纲维之任。唯名与器，圣人所重。今以所重加非其人，望其毗益万分，兴化致理，譬犹缘木求鱼，升山采珠。求之非所，不可得也。孟子对齐宣王曰：“以若所为，求若所欲，犹缘木求鱼。”海内望此，有以窥度汉祚。臣非有憎疾以求进也，但为阶下惜此举厝。败材伤锦，所宜至虑。孟子谓齐宣王曰：“为巨室，则必使工师求大木。工师得大木，则王喜，以为能胜其任也。匠人斫而小之，则王怒，以为不胜其任矣。”《左传》子产谓子皮曰“子有美锦，不使人学制焉。大官大邑，身之所庇，而使学者制焉。其为美锦，不亦重乎?未尝操刀而使之割，其伤实多”也。惟割既往谬妄之失，思隆周文济济之美。”割，绝也。《诗·大雅》曰：“济济多士，文王以宁。”更始怒，系淑诏狱。自是关中离心，四方怨叛。诸将出征，各自专置牧守，州郡交错，不知所从。

	 

	十二月，赤眉西入关。

	 

	三年正月，平陵人方望立前孺子刘婴为天子。初，望见更始政乱，度其必败，谓安陵人弓林等曰：“前定安公婴，平帝之嗣，虽王莽篡夺，而尝为汉主。今皆云刘氏真人，当更受命，欲共定大功，何如？”林等然之，乃于长安求得婴，将至临泾立之。今泾州县也。聚党数千人，望为丞相，林为大司马。更始遣李松与讨难将军苏茂等击破，皆斩之。又使苏茂拒赤眉于弘农，茂军败，死者千余人。

	 

	三月，遣李松会朱鲔与赤眉战于蓩乡，蓩音莫老反。《字林》云：“毒草也。”因以为地名。续汉志弘农有蓩乡。《东观记》曰：“徐宣、樊崇等入至弘农枯枞山下，与更始将军苏茂战。崇北至蓩乡，转至湖。”湖即湖城县也。以此而言，其地盖在今虢州湖城县之闲。松等大败，弃军走，死者三万余人。

	 

	时王匡、张卬守河东，为邓禹所破，还奔长安。卬与诸将议曰：“赤眉近在郑、华阴闲，旦暮且至。今独有长安，见灭不久，不如勒兵掠城中以自富，转攻所在，东归南阳，收宛王等兵。事若不集，复入湖池中为盗耳。”申屠建、廖湛等皆以为然，共入说更始。更始怒不应，莫敢复言。及赤眉立刘盆子，更始使王匡、陈牧、成丹、赵萌屯新丰，李松军掫，以拒之。掫音子侯反。续汉志曰：“新丰有鸿门亭。”掫城即此也。

	 

	张卬、廖湛、胡殷、申屠建等与御史大夫隗嚣合谋，欲以立秋日貙膢时共劫更始，《前书》音义曰：“貙，兽。以立秋日祭兽。王者亦此日出猎，用祭宗庙。”冀州北郡以八月朝作饮食为膢，其俗语曰“膢腊社伏”。貙音丑于反。膢音娄。俱成前计。侍中刘能卿知其谋，以告之。更始托病不出，召张卬等。卬等皆入，将悉诛之，唯隗嚣不至。更始狐疑，使卬等四人且待于外庐。卬与湛、殷疑有变，遂突出，独申屠建在，更始斩之。卬与湛、殷遂勒兵掠东西市。昏时，烧门入，战于宫中，更始大败。明旦，将妻子车骑百余，东奔赵萌于新丰。

	 

	更始复疑王匡、陈牧、成丹与张卬等同谋，乃并召入。牧、丹先至，即斩之。王匡惧，将兵入长安，与张卬等合。李松还从更始，与赵萌共攻匡、卬于城内。连战月余，匡等败走，更始徙居长信宫。《三辅黄图》曰，从洛门至周庙门，有长信宫在其中。赤眉至高陵，匡等迎降之，遂共连兵而进。更始守城，使李松出战，败，死者二千余人，赤眉生得松。时松弟泛为城门校尉，赤眉使使谓之曰：“开城门，活汝兄。”泛即开门。九月，赤眉入城。更始单骑走，从厨城门出。《三辅黄图》曰，洛城门，王莽改曰建子门，其内有长安厨官，俗名之为厨城门，今长安故城北面之中门是也。诸妇女从后连呼曰：“陛下，当下谢城！”更始即下拜，复上马去。

	 

	初，侍中刘恭以赤眉立其弟盆子，自系诏狱；闻更始败，乃出，步从至高陵，止传舍。右辅都尉严本“本”，或作“平”，或作“丕”。恐失更始为赤眉所诛，将兵在外，号为屯卫而实囚之。赤眉下书曰：“圣公降者，封长沙王。过二十日，勿受。”更始遣刘恭请降，赤眉使其将谢禄往受之。十月，更始遂随禄肉袒诣长乐宫，上玺绶于盆子。赤眉坐更始，置庭中，将杀之。刘恭、谢禄为请，不能得，遂引更始出。刘恭追呼曰：“臣诚力极，请得先死。”拔剑欲自刎，赤眉帅樊崇等遽共救止之，乃赦更始，封为畏威侯。刘恭复为固请，竟得封长沙王。更始常依谢禄居，刘恭亦拥护之。

	 

	三辅苦赤眉暴虐，皆怜更始，而张卬等以为虑，谓禄曰：“今诸营长多欲篡圣公者。一旦失之，合兵攻公，自灭之道也。”于是禄使从兵与更始共牧马于郊下，因令缢杀之。刘恭夜往收臧其尸。光武闻而伤焉，诏大司徒邓禹葬之于霸陵。

	 

	有三子：求，歆，鲤。明年夏，求兄弟与母东诣洛阳，帝封求为襄邑侯，奉更始祀；歆为谷孰侯，鲤为寿光侯。求后徙封成阳侯。求卒，子巡嗣，复徙封濩泽侯。襄邑即春秋襄牛地也，今为县，在宋州西。谷孰，县，属梁国，在宋州东南。寿光，县，属北海郡，今青州县也。濩泽，县，今泽州县，故曰徙封。巡卒，子姚嗣。

	 

	论曰：周武王观兵孟津，退而还师，以为纣未可伐，斯时有未至者也。史记曰，武王即位，太公望为师，周公旦为辅，召公、毕公之徒左右王师，东观兵孟津。时诸侯不期而会者八百，皆曰：“纣可伐矣。”武王曰：“未可。”乃还师。汉起，驱轻黠乌合之众，轻黠谓轻锐杰黠也。乌合如乌鸟之群合也。不当天下万分之一，而旌旃之所撝及，撝与麾同。书文之所通被，莫不折戈顿颡，争受职命。非唯汉人余思，固亦几运之会也。夫为权首，鲜或不及。《左传》曰：“无始祸。”《前书》曰：“无为权首，将受其咎。”陈、项且犹未兴，况庸庸者乎！

	 

	刘盆子者，太山式人，式，县名，中兴县废。城阳景王章之后也。章，高帝孙朱虚侯也。祖父宪，元帝时封为式侯，父萌嗣。王莽篡位，国除，因为式人焉。

	 

	天凤元年，琅邪海曲有吕母者，子为县吏，犯小罪，宰论杀之。海曲，县名，故城在密州莒县东。续汉书曰“吕母子名育，为游徼，犯罪”也。吕母怨宰，密聚客，规以报仇。母家素丰，赀产数百万，乃益酿醇酒，买刀剑衣服。少年来酤者，皆赊与之，视其乏者，辄假衣裳，不问多少。数年，财用稍尽，少年欲相与偿之。吕母垂泣曰：“所以厚诸君者，非欲求利，徒以县宰不道，枉杀吾子，欲为报怨耳。诸君宁肯哀之乎！”少年壮其意，又素受恩，皆许诺。其中勇士自号猛虎，遂相聚得数十百人，《东观记》曰：“宾客徐次子等自号‘搤虎’。”搤音于责反，力可搤虎，言其勇也。今为“猛”字，“搤”与“猛”相类也。因与吕母入海中，招合亡命，众至数千。吕母自称将军，引兵还攻破海曲，执县宰。诸吏叩头为宰请。母曰：“吾子犯小罪，不当死，而为宰所杀。杀人当死，又何请乎？”遂斩之，以其首祭子冢，复还海中。

	 

	后数岁，琅邪人樊崇起兵于莒，《东观记》曰：“樊崇字细君。”众百余人，转入太山，自号三老。时青、徐大饥，寇贼蜂起，众盗以崇勇猛，皆附之，一岁闲至万余人。崇同郡人逄安，东海人徐宣、谢禄、杨音，《东观记》曰“逄”，音庞。安字少子，东莞人也。徐宣字骄稚，谢禄字子奇，皆东海临沂人也。各起兵，合数万人，复引从崇。共还攻莒，不能下，转掠至姑幕，姑幕，县名，故城在今密州莒县东北，古薄姑氏之国。因击王莽探汤侯田况，大破之，王莽改北海益县曰探汤。杀万余人，遂北入青州，所过虏掠。还至太山，留屯南城。南城，县，属东海郡，有南城山，因以为名也。初，崇等以困穷为寇，无攻城徇地之计。众既寖盛，乃相与为约：杀人者死，伤人者偿创。以言辞为约束，无文书、旌旗、部曲、号令。其中最尊者号三老，次从事，次卒史，泛相称曰巨人。王莽遣平均公廉丹、太师王匡击之。崇等欲战，恐其众与莽兵乱，乃皆朱其眉以相识别，由是号曰赤眉。赤眉遂大破丹、匡军，杀万余人，追至无盐，无盐，县名，故城在今郓州须昌县东。廉丹战死，王匡走。崇又引其兵十余万，复还围莒，数月。或说崇曰：“莒，父母之国，奈何攻之？”乃解去。时吕母病死，其众分入赤眉、青犊、铜马中。赤眉遂寇东海，与王莽沂平大尹王莽改东海郡曰沂平，以郡守为大尹。战，败，死者数千人，乃引去，掠楚、沛、汝南、颍川，还入陈留，攻拔鲁城，转至濮阳。

	 

	会更始都洛阳，遣使降崇。崇等闻汉室复兴，即留其兵，自将渠帅二十余人，随使者至洛阳降更始，皆封为列侯。崇等即未有国邑，而留众稍有离叛，乃遂亡归其营，将兵入颍川，分其众为二部，崇与逄安为一部，徐宣、谢禄、杨音为一部。崇、安攻拔长社，南击宛，斩县令；而宣、禄等亦拔阳翟，引之梁，今汝州梁县也。击杀河南太守。赤眉众虽数战胜，而疲敝厌兵，厌，倦。皆日夜愁泣，思欲东归。崇等计议，虑众东向必散，不如西攻长安。更始二年冬，崇、安自武关，宣等从陆浑关，武关在今商州上洛县东。《河图括地象》曰：“武关山为地门，上为天齐星。”《前书》曰陆浑县有关，在今洛州伊阙县西南。两道俱入。三年正月，俱至弘农，与更始诸将连战克胜，众遂大集。乃分万人为一营，凡三十营，营置三老、从事各一人。进至华阴。

	 

	军中常有齐巫鼓舞祠城阳景王，以求福助。以其定诸吕，安社稷，故郡国多为立祠焉。盆子承其后，故军中祠之。巫狂言景王大怒，曰：“当为县官，何故为贼？”县官谓天子也。有笑巫者辄病，军中惊动。时方望弟阳怨更始杀其兄，乃逆说崇等曰：“更始荒乱，政令不行，故使将军得至于此。今将军拥百万之众，西向帝城，而无称号，名为群贼，不可以久。不如立宗室，挟义诛伐。以此号令，谁敢不服?”崇等以为然，而巫言益甚。前及郑，今华州县。乃相与议曰：“今迫近长安，而鬼神如此，当求刘氏共尊立之。”六月，遂立盆子为帝，自号建世元年。

	 

	初，赤眉过式，掠盆子及二兄恭、茂，皆在军中。恭少习《尚书》，略通大义。及随崇等降更始，即封为式侯。以明经数言事，拜侍中，从更始在长安。盆子与茂留军中，属右校卒史刘侠卿，主刍牧牛，号曰牛吏。及崇等欲立帝，求军中景王后者，得七十余人，唯盆子与茂及前西安侯刘孝最为近属。崇等议曰：“闻古天子将兵称上将军。”乃书札为符曰“上将军”，又以两空札置笥中，札，简也。笥，箧也。遂于郑北设坛场，祠城阳景王。诸三老、从事皆大会陛下，列盆子等三人居中立，以年次探札。盆子最幼，后探得符，诸将乃皆称臣拜。盆子时年十五，被发徒跣，敝衣赭汗，见众拜，恐畏欲啼。茂谓曰：“善藏符。”盆子即啮折弃之，复还依侠卿。侠卿为制绛单衣、半头赤帻、帻巾，所谓覆髻也。续汉书曰：“童子帻无屋，示未成人也。”半头帻即空顶帻也，其上无屋，故以为名。董仲舒《繁露》曰：“以赤统者，帻尚赤。”盆子承汉统，故用赤也。《东宫故事》曰：“太子有空顶帻一枚。”即半头帻之制也。直綦履，綦，履文也。盖直刺其文以为饰也。乘轩车大马，赤屏泥，赤屏泥谓以缇油屏泥于轼前。绛襜络，襜，帷也。车上施帷以屏蔽者，交络之以为饰。续汉志曰“王公列侯安车，加交络帷裳”也。而犹从牧儿遨。

	 

	崇虽起勇力而为众所宗，然不知书数。徐宣故县狱吏，能通《易经》。遂共推宣为丞相，崇御史大夫，逄安左大司马，谢禄右大司马，自杨音以下皆为列卿。

	 

	军及高陵，与更始叛将张卬等连和，遂攻东都门，⑴入长安城，更始来降。

	 

	注⑴《三辅黄图》曰：“宣平门，长安城东面北头第一门也，其外郭门名东都门。”

	 

	盆子居长乐宫，诸将日会论功，争言欢呼，欢，哗也。欢音火完反。拔剑击柱，不能相一。三辅郡县营长遣使贡献，兵士辄剽夺之。剽，劫也。又数虏暴吏民，百姓保壁，由是皆复固守。至腊日，崇等乃设乐大会，盆子坐正殿，中黄门持兵在后，公卿皆列坐殿上。酒未行，其中一人出刀笔书谒欲贺，古者记事书于简册，谬误者以刀削而除之，故曰刀笔。其余不知书者起请之，请其书己名也。各各屯聚，更相背向。大司农杨音按剑骂曰：“诸卿皆老佣也！今日设君臣之礼，反更肴乱，肴亦乱也。儿戏尚不如此，皆可格杀！”相拒而杀之曰格。更相辩斗，而众遂各逾宫斩关，入掠酒肉，互相杀伤。卫尉诸葛徲闻之，勒兵入，格杀百余人，乃定。盆子惶恐，日夜啼泣，独与中黄门共卧起，唯得上观阁而不闻外事。

	 

	时掖庭中宫女犹有数百千人，自更始败后，幽闭殿内，掘庭中芦菔根，《尔雅》曰：“葖，芦菔。”音步北反。“菔”字或作“卜”。捕池鱼而食之，死者因相埋于宫中。有故祠甘泉乐人，尚共击鼓歌舞，衣服鲜明，甘泉宫有祭祠之所。乐人谓掌祭天之乐者也。见盆子叩头言饥。盆子使中黄门禀之米，人数斗。后盆子去，皆饿死不出。

	 

	刘恭见赤眉众乱，知其必败，自恐兄弟俱祸，密教盆子归玺绶，习为辞让之言。建武二年正月朔，崇等大会，刘恭先曰：“诸君共立恭弟为帝，德诚深厚。立且一年，肴乱日甚，诚不足以相成。恐死而无所益，愿得退为庶人，更求贤知，唯诸君省察。”崇等谢曰：“此皆崇等罪也。”恭复固请。或曰：“此宁式侯事邪！”刘恭为式侯。言众立天子，非恭所预。恭惶恐起去。盆子乃下床解玺绶，叩头曰：“今设置县官而为贼如故。吏人贡献，辄见剽劫，流闻四方，莫不怨恨，不复信向。此皆立非其人所致，愿乞骸骨，避贤圣。必欲杀盆子以塞责者，无所离死。离，避也。诚冀诸君肯哀怜之耳！”因涕泣嘘唏。唏与欷同。崇等及会者数百人，莫不哀怜之，乃皆避席顿首曰：“臣无状，负陛下。请自今已后，不敢复放纵。”因共抱持盆子，带以玺绶。盆子号呼不得已。既罢出，各闭营自守，三辅翕然，称天子聪明。百姓争还长安，市里且满。

	 

	后二十余日，赤眉贪财物，复出大掠。城中粮食尽，遂收载珍宝，因大纵火烧宫室，引兵而西。过祠南郊，车甲兵马最为猛盛，众号百万。盆子乘王车，驾三马，续汉志曰：“王车，朱班轮，青盖左右騑，驾三马。”从数百骑。乃自南山转掠城邑，与更始将军严春战于郿，破春，杀之，遂入安定、北地。至阳城、番须中，逢大雪，坑谷皆满，士多冻死，乃复还，发掘诸陵，取其宝货，遂污辱吕后尸。凡贼所发，有玉匣殓者率皆如生，《汉仪注》曰“自腰以下，以玉为札，长尺，广一寸半，为匣，下至足，缀以黄金缕，谓之为玉匣”也。故赤眉得多行淫秽。大司徒邓禹时在长安，遣兵击之于郁夷，郁夷，县，属右扶风也。反为所败，禹乃出之云阳。九月，赤眉复入长安，止桂宫。《长安记》曰：“桂宫在未央宫北，亦曰北宫。”

	 

	时汉中贼延岑出散关，屯杜陵，逄安将十余万人击之。邓禹以逄安精兵在外，唯盆子与羸弱居城中，乃自往攻之。会谢禄救至，夜战槁街中，《三辅旧事》曰：“长安城中有槁街。”禹兵败走。延岑及更始将军李宝合兵数万人，与逄安战于杜陵。岑等大败，死者万余人，宝遂降安，而延岑收散卒走。宝乃密使人谓岑曰：“子努力还战，吾当于内反之，表里合势，可大破也。”岑即还挑战，安等空营击之，宝从后悉拔赤眉旌帜，更立己幡旗。安等战疲还营，见旗帜皆白，大惊乱走，自投川谷，死者十余万，逄安与数千人脱归长安。时三辅大饥，人相食，城郭皆空，白骨蔽野，遗人往往聚为营保，各坚守不下。赤眉虏掠无所得，十二月，乃引而东归，众尚二十余万，随道复散。

	 

	光武乃遣破奸将军侯进等屯新安，建威大将军耿弇等屯宜阳，分为二道，以要其还路。来诸将曰：“贼若东走，可引宜阳兵会新安；贼若南走，可引新安兵会宜阳。”明年正月，邓禹自河北度，击赤眉于湖，湖，县，故城在今虢州湖城县西南。禹复败走，赤眉遂出关南向。征西大将军冯异破之于崤底。即崤坂也，在今洛州永宁县西北。帝闻，乃自将幸宜阳，盛兵以邀其走路。

	 

	赤眉忽遇大军，惊震不知所为，乃遣刘恭乞降，曰：“盆子将百万众降，陛下何以待之？”帝曰：“待汝以不死耳。”樊崇乃将盆子及丞相徐宣以下三十余人肉袒降。上所得传国玺绶，更始七尺宝剑及玉璧各一。积兵甲宜阳城西，与熊耳山齐。宜阳，县，故城韩国城也，在今洛州福昌县东。郦元《水经注》曰：“洛水之北有熊耳山，双峦竞举，状同熊耳。”在宜阳西也。帝令县厨赐食，众积困喂，十余万人皆得饱饫。明旦，大陈兵马临洛水，令盆子君臣列而观之。谓盆子曰：“自知当死不？”对曰：“罪当应死，犹幸上怜赦之耳。”帝笑曰：“儿大黠，宗室无蚩者。”《释名》曰：“蚩，痴也。”又谓崇等曰：“得无悔降乎?朕今遣卿归营勒兵，鸣鼓相攻，决其胜负，不欲强相服也。”徐宣等叩头曰：“臣等出长安东都门，君臣计议，归命圣德。百姓可与乐成，难与图始，故不告众耳。今日得降，犹去虎口归慈母，诚欢诚喜，无所恨也。”帝曰：“卿所谓铁中铮铮，佣中佼佼者也。”《说文》曰：“铮铮，金也。”铁之铮铮，言微有刚利也。铮音初耕反。佼音古巧反。佼，好貌也。《诗》曰：“佼人僚兮。”今相传云音胡巧反。言佼佼者，凡佣之人稍为胜也。又曰：“诸卿大为无道，所过皆夷灭老弱，溺社稷，污井灶。溺音奴吊反。然犹有三善：攻破城邑，周遍天下，本故妻妇无所改易，是一善也；立君能用宗室，是二善也；余贼立君，迫急皆持其首降，自以为功，诸卿独完全以付朕，是三善也。”乃令各与妻子居洛阳，赐宅人一区，田二顷。

	 

	其夏，樊崇、逄安谋反，诛死。杨音在长安时，遇赵王良有恩，赐爵关内侯，与徐宣俱归乡里，卒于家。刘恭为更始报杀谢禄，自系狱，赦不诛。

	 

	帝怜盆子，赏赐甚厚，以为赵王郎中。后病失明，赐荥阳均输官地，以为列肆，均输，官名，属司农。肆，市列也。桓宽《盐铁论》云：“郡国诸侯各以其方物贡输往来，物多苦恶，不偿其费，故郡国置输官以相绍运，故曰均输。”使食其税终身。

	 

	赞曰：圣公靡闻，假我风云。《易》曰：“云从龙，风从虎，圣人作而万物睹。”假，借也。言圣公初起无所闻知，借我中兴风云之便。始顺归历，终然崩分。赤眉阻乱，阻，恃也。盆子探符。虽盗皇器，皇器犹神器，谓天位也。乃食均输。