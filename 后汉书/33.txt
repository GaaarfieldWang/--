李通字次元，南阳宛人也。世以货殖著姓。父守，身长九尺，容貌绝异，为人严毅，居家如官廷。续汉书曰：“守居家，与子孙尤谨，闺门之内如官廷也。”初事刘歆，好星历谶记，为王莽宗卿师。平帝五年，王莽摄政，郡国置宗师以主宗室，盖特尊之，故曰宗卿师也。通亦为五威将军从事，出补巫丞，有能名。王莽置五威将军。从事谓驱使小官也。《前书》，秦御史监郡，萧何从事辨之。巫，县，属南郡，故城在今夔州巫山县北也。莽末，百姓愁怨，通素闻守说谶云“刘氏复兴，李氏为辅”，私常怀之。且居家富逸，为闾里雄，以此不乐为吏，乃自免归。

	 

	及下江、新市兵起，南阳骚动，骚亦动也。通从弟轶，亦素好事，乃共计议曰：“今四方扰乱，新室且亡，汉当更兴。南阳宗室，独刘伯升兄弟泛爱容众，可与谋大事。”通笑曰：“吾意也。”会光武避吏在宛，通闻之，即遣轶往迎光武。⑵光武初以通士君子相慕也，故往答之。及相见，共语移日，握手极欢。通因具言谶文事，光武初殊不意，未敢当之。时守在长安，光武乃微观通曰：“即如此，当如宗卿师何？”通曰：“已自有度矣。”续汉书曰：“先是李通同母弟申徒臣能为医，难使，伯升杀之。上恐其怨，不欲与轶相见。轶数请，上乃强见之。轶深达通意，上乃许往，意不安，买半臿佩刀怀之。至通舍，通甚悦，握上手，得半臿刀，谓上曰：‘一何武也！’上曰：‘苍卒时以备不虞耳。’”度，计度也，音大各反。因复备言其计。光武既深知通意，乃遂相约结，定谋议，期以材官都试骑士日，汉法以立秋日都试骑士，谓课殿最也。翟义诛王莽，以九月都试日勒车骑材官士是也。欲劫前队大夫及属正，前队大夫谓南阳太守甄阜也。属正谓梁丘赐也。因以号令大众。乃使光武与轶归舂陵，举兵以相应。遣从兄子季之长安，以事报守。

	 

	季于道病死，守密知之，欲亡归。素与邑人黄显相善，时显为中郎将，闻之，谓守曰：“今关门禁严，君状貌非凡，将以此安之？不知诣阙自归。事既未然，脱可免祸。”守从其计，即上书归死，章未及报，留阙下。会事发觉，通得亡走，莽闻之，乃系守于狱。而黄显为请曰：“守闻子无状，无状谓祸大不可名言其状也。不敢逃亡，守义自信，归命宫阙。臣显愿质守俱东，晓说其子。如遂悖逆，令守北向刎首，以谢大恩。”刎，割也。莽然其言。会前队复上通起兵之状，莽怒，欲杀守，显争之，遂并被诛，及守家在长安者尽杀之。南阳亦诛通兄弟、门宗六十四人，皆焚尸宛市。

	 

	时汉兵亦已大合。通与光武、李轶相遇棘阳，遂共破前队，杀甄阜、梁丘赐。

	 

	更始立，以通为柱国大将军、辅汉侯。从至长安，更拜为大将军，封西平王；轶为舞阴王；通从弟松为丞相。更始使通持节还镇荆州，通因娶光武女弟伯姬，是为宁平公主。宁平，县，属淮阳国也。光武即位，征通为卫尉。建武二年，封固始侯，拜大司农。帝每征讨四方，常令通居守京师，镇抚百姓，修宫室，起学官。五年春，代王梁为前将军。六年夏，领破奸将军侯进、捕虏将军王霸等十营击汉中贼。贼谓延岑也。公孙述遣兵赴救，通等与战于西域，破之，西城，县，属汉中郡也。还屯田顺阳。顺阳，县名，属南阳，哀帝改为博山，故城在今邓州穰县西。

	 

	时天下略定，通思避荣宠，以病上书乞身。诏下公卿群臣议。大司徒侯霸等曰：“王莽篡汉，倾乱天下，通怀伊、吕、萧、曹之谋，建造大策，扶助神灵，辅成圣德。破家为国，忘身奉主，有扶危存亡之义。功德最高，海内所闻。通以天下平定，谦让辞位。夫安不忘危，宜令通居职疗疾。欲就诸侯，不可听。”于是诏通勉致医药，以时视事。其夏，引拜为大司空。

	 

	通布衣唱义，助成大业，重以宁平公主故，特见亲重。然性谦恭，常欲避权埶。素有消疾，消，消中之疾也。《周礼·天官职》曰：“春有痟首疾。”郑玄注云：“痟，酸削也。”自为宰相，谢病不视事，连年乞骸骨，帝每优宠之。令以公位归第养疾，通复固辞。积二岁，乃听上大司空印绶，以特进奉朝请。有司奏请封诸皇子，帝感通首创大谋，即日封通少子雄为召陵侯。每幸南阳，常遣使者以太牢祠通父冢。十八年卒，谥曰恭侯。帝及皇后亲临吊，送葬。

	 

	子音嗣。音卒，子定嗣。定卒，子黄嗣。黄卒，子寿嗣。《东观记》“黄”字作“箕”也。

	 

	李轶后为朱鲔所杀。更始之败，李松战死，唯通能以功名终。永平中，显宗幸宛，诏诸李随安众宗室会见，安众，县，属南阳郡，故城在邓州东。《谢承书》曰：“安众侯刘宠，长沙定王五代孙，南阳宗室也。与宗人讨莽有功，随光武河北破王郎。朝廷高其忠壮，策文嗟叹，以厉宗室。安众诸刘皆其后。”并受赏赐，恩宠笃焉。

	 

	论曰：子曰“富与贵是人之所欲，不以其道得之，不处也”。《论语》之文。李通岂知夫所欲而未识以道者乎！夫天道性命，圣人难言之，况乃亿测微隐，猖狂无妄之福，微隐谓谶文也。《庄子》曰：“猖狂妄行。”《易·无妄卦》曰：“无妄之往，何之矣。”郑玄注云：“妄之言望，人所望宜正。行必有所望，行而无所望，是失其正，何可往也。”即史记朱英曰“代有无望之福，又有无望之祸”是也。污灭亲宗，以觖一切之功哉！停水曰污，言族灭而污池之也。觖，望也，音丘瑞反。一切，谓权时也。昔蒙谷负书，不徇楚难；《战国策》曰，吴、楚战于柏举，吴师入郢。蒙谷奔入宫，负离次之典，浮江逃于云梦之中。后昭王反郢，五官失法，百姓昏乱；蒙谷献典，五官得法，百姓大化。校蒙谷之功，与存国相若，封之执圭。蒙谷怒曰：“谷非人臣也，社稷之臣也。苟社稷血食，余岂患无君乎！”遂弃于历山也。即墨用齐，义雪燕耻。史记曰，燕昭王伐齐，湣王败，出亡。燕人入临灾，尽取齐宝，烧其宫室宗庙；下齐七十余城，其不下者，唯独莒、即墨。后齐田单以即墨击破燕军，悉复所亡城。故曰雪也。彼之趣舍所立，其殆与通异乎？

	 

	王常字颜卿，颍川舞阳人也。《东观记》曰：“其先鄠人，常父博，成、哀闲转客颍川舞阳，因家焉。”王莽末，为弟报仇，亡命江夏。命者，名也。言背其名籍而逃亡也。久之，与王凤、王匡等起兵云杜绿林中，聚众数万人，以常为偏裨，攻傍县。后与成丹、张卬别入南郡蓝口，号下江兵。续汉志曰南郡编县有蓝口聚。王莽遣严尤、陈茂击破之。常与丹、卬收散卒入蒌溪，蒌音力于反。劫略钟、龙闲，盛弘之《荆州记》曰永阳县北有石龙山，在今安州应山县东北。又随州随县东北有三钟山也。众复振。引军与荆州牧战于上唐，大破之，上唐，乡名，故城在今随州枣阳县东北也。遂北至宜秋。续汉志曰南阳有宜秋聚也。

	 

	是时，汉兵与新市、平林众俱败于小长安，各欲解去。伯升闻下江军在宜秋，即与光武及李通俱造常壁，曰：“愿见下江一贤将，议大事。”成丹、张卬共推遣常。伯升见常，说以合从之利。以利合曰从也。常大悟，曰：“王莽篡弑，残虐天下，百姓思汉，故豪杰并起。今刘氏复兴，即真主也。诚思出身为用，辅成大功。”伯升曰：“如事成，岂敢独飨之哉！”遂与常深相结而去，常还，具为丹、卬言之。丹、卬负其众，皆曰：“大丈夫既起，当各自为主，何故受人制乎？”常心独归汉，乃稍晓说其将帅曰：“往者成、哀衰微无嗣，故王莽得承闲篡位。既有天下，而政令苛酷，积失百姓之心。民之讴吟思汉，非一日也，故使吾属因此得起。夫民所怨者，天所去也；民所思者，天所与也。举大事必当下顺民心，上合天意，功乃可成。若负强恃勇，触情恣欲，虽得天下，必复失之。以秦、项之埶，尚至夷覆，况今布衣相聚草泽？以此行之，灭亡之道也。今南阳诸刘举宗起兵，观其来议事者，皆有深计大虑，王公之才，与之并合，必成大功，此天所以祐吾属也。”下江诸将虽屈强少识，然素敬常，乃皆谢曰：“无王将军，吾属几陷于不义。愿敬受教。”即引兵与汉军及新市、平林合。于是诸部齐心同力，锐气益壮，遂俱进，破杀甄阜、梁丘赐。

	 

	及诸将议立宗室，唯常与南阳士大夫同意欲立伯升，而朱鲔、张卬等不听。及更始立，以常为廷尉、大将军，封知命侯。别徇汝南、沛郡，还入昆阳，与光武共击破王寻、王邑。更始西都长安，以常行南阳太守事，令专命诛赏，《东观记》曰：“诛不从命，封拜有功。”封为邓王，食八县，赐姓刘氏。常性恭俭，遵法度，南方称之。

	 

	更始败，建武二年夏，常将妻子诣洛阳，肉袒自归。光武见常甚欢，劳之曰：“王廷尉良苦。良，甚也，言苦军事也。每念往时，共更艰厄，何日忘之。更，经也。艰厄谓帝败小长安，造常壁，与常共破甄阜及王寻等也。莫往莫来，岂违平生之言乎？”平生言谓常云“刘氏真主也，诚思出身为用，辅成大功”。常乃久事更始，不早归朝，帝微以责之，故下文云“吾与廷尉戏耳”。《诗·韂风》曰：“莫往莫来，悠悠我思。”常顿首谢曰：“臣蒙大命，得以鞭策托身陛下。策，马檛也。言执策以从之。始遇宜秋，后会昆阳，幸赖灵武，辄成断金。伯升与常深相结，故曰断金。《易系辞》曰：“二人同心，其利断金。”更始不量愚臣，任以南州。谓以廷尉行南阳太守。赤眉之难，丧心失望，谓赤眉入长安，破更始。以为天下复失纲纪。闻陛下即位河北，心开目明，今得见阙庭，死无遗恨。”帝笑曰：“吾与廷尉戏耳。吾见廷尉，不忧南方矣。”谓南阳也。乃召公卿将军以下大会，具为群臣言：“常以匹夫兴义兵，明于知天命，故更始封为知命侯。与吾相遇兵中，尤相厚善。”特加赏赐，拜为左曹，《前书》曰，左、右曹，平尚书事。封山桑侯。山桑，县，属沛郡，今亳州县。

	 

	后帝于大会中指常谓群臣曰：“此家率下江诸将辅翼汉室，心如金石，真忠臣也。”是日迁常为汉忠将军，遣南击邓奉、董欣，令诸将皆属焉。又诏常北击河闲、渔阳，平诸屯聚。五年秋，攻拔湖陵，又与帝会任城，因从破苏茂、庞萌。进攻下邳，常部当城门战，一日数合，贼反走入城，常追迫之，城上射矢雨下，帝从百余骑自城南高处望，常战力甚，驰遣中黄门诏使引还，贼遂降。又别率骑都尉王霸共平沛郡贼。《东观记》曰，沛郡贼，苗虚也。六年春，征还洛阳，令夫人迎常于舞阳，归家上冢。西屯长安，拒隗嚣。七年，使使者持玺书即拜常为横野大将军，位次与诸将绝席。绝席谓尊显之也。《汉官仪》曰：“御史大夫、尚书令、司隶校尉，皆专席，号三独坐。”常别击破隗嚣将高峻于朝那。朝那，县，属安定郡也。嚣遣将过乌氏，常要击破之。转降保塞羌诸营壁，皆平之。九年，击内黄贼，破降之。后北屯故安，拒卢芳。故安，县，属涿郡，故城在今易州易县南也。十二年，薨于屯所，谥曰节侯。

	 

	子广嗣。三十年，徙封石城侯。石城故城在今复州沔阳县东南也。永平十四年，坐与楚事相连，国除。

	 

	邓晨字伟卿，南阳新野人也。世吏二千石。《东观记》曰：“晨曾祖父隆，扬州刺史；祖父勋，交址刺史。”父宏，豫章都尉。晨初娶光武姊元。王莽末，光武尝与兄伯升及晨俱之宛，与穰人蔡少公等燕语。少公颇学图谶，言刘秀当为天子。或曰：“是国师公刘秀乎？”光武戏曰：“何用知非仆邪？”坐者皆大笑，晨心独喜。《东观记》曰：“晨与上共载出，逢使者不下车，使者怒，颇加耻辱。上称江夏卒史，晨更名侯家丞。使者以其诈，将至亭，欲罪之，新野宰潘叔为请，得免。”及光武与家属避吏新野，舍晨庐，甚相亲爱。晨因谓光武曰：“王莽悖暴，盛夏斩人，此天亡之时也。王莽地皇元年，下书曰：“方出军行师，有趍欢犯法者，斩无须时。”于是春夏斩人都市，百姓震惧也。往时会宛，独当应邪？”光武笑不答。

	 

	及汉兵起，晨将宾客会棘阳。汉兵败小长安，诸将多亡家属，光武单马遁走，遇女弟伯姬，与共骑而奔。前行复见元，趣令上马。元以手撝曰：“行矣，不能相救，无为两没也。”会追兵至，元及三女皆遇害。汉兵退保棘阳，而新野宰乃污晨宅，焚其冢墓。宗族皆恚怒，曰：“家自富足，何故随妇家人入汤镬中？”晨终无恨色。

	 

	更始立，以晨为偏将军。与光武略地颍川，俱夜出昆阳城，击破王寻、王邑。又别徇阳翟以东，至京、密，皆下之。京、密，二县名，属河南郡。京故城在今郑州荥阳东，郑之京邑也。密故城在荥阳东南也。更始北都洛阳，以晨为常山太守。会王郎反，光武自蓟走信都，晨亦闲行会于钜鹿下，自请从击邯郸。光武曰：“伟卿以一身从我，不如以一郡为我北道主人。”乃遣晨归郡。光武追铜马、高胡群贼于冀州，晨发积射士千人，积与迹同，古字通用，谓寻迹而射之。又遣委输给军不绝。光武即位，封晨房子侯。房子，今赵州县也。帝又感悼姊没于乱兵，追封谥元为新野节义长公主，立庙于县西。封晨长子泛为吴房侯，吴房，今豫州县也。以奉公主之祀。

	 

	建武三年，征晨还京师，数宴见，说故旧平生为欢。晨从容谓帝曰：“仆竟办之。”光武前语晨云：“何用知非仆乎?”故晨有此言也。帝大笑。从幸章陵，拜光禄大夫，使持节监执金吾贾复等击平邵陵、新息贼。新息，今豫州县也。四年，从幸寿春，留镇九江。

	 

	晨好乐郡职，由是复拜为中山太守，吏民称之，常为冀州高第。中山属冀州，于冀州所部郡课常为弟一也。十三年，更封南侯。音力全反。入奉朝请，复为汝南太守。十八年，行幸章陵，征晨行廷尉事。从至新野，置酒酣宴，赏赐数百千万，复遣归郡。晨兴鸿郤陂数千顷田，鸿郤，陂名，在今豫州汝阳县东。成帝时，关东水陂溢为害，翟方进为丞相，奏罢之。汝土以殷，鱼稻之饶，流衍它郡。衍，饶也。明年，定封西华侯，复征奉朝请。二十五年卒，诏遣中谒者备公主官属礼仪，《汉官仪》曰“长公主官属，傅一人，员吏五人，驺仆射五人，私府长、食官长、永巷令、家令各一人”也。招迎新野主魂，与晨合葬于北芒。乘舆与中宫亲临丧送葬。谥曰惠侯。

	 

	小子棠嗣，后徙封武当。棠卒，子固嗣。固卒，子国嗣。国卒，子福嗣，永建元年卒，无子，国除。

	 

	来歙字君叔，歙音许及反。南阳新野人也。六世祖汉，有才力，武帝世，以光禄大夫副楼船将军杨仆，击破南越、朝鲜。父仲，《东观记》“仲”作“冲”。哀帝时为谏大夫，娶光武祖姑，生歙。光武甚亲敬之，数共往来长安。

	 

	汉兵起，王莽以歙刘氏外属，乃收系之，宾客共篡夺，得免。更始即位，以歙为吏，从入关。数言事不用，以病去。歙女弟为汉中王刘嘉妻，嘉遣人迎歙。因南之汉中。更始败，歙劝嘉归光武，遂与嘉俱东诣洛阳。

	 

	帝见歙，大欢，即解衣以衣之，《东观记》曰“解所被襜襦以衣歙”也。拜为太中大夫。是时方以陇、蜀为忧，独谓歙曰：“今西州未附，西州谓隗嚣也。子阳称帝，道里阻远，诸将方务关东，思西州方略，未知所任，其谋若何?”歙因自请曰：“臣尝与隗嚣相遇长安。其人始起，以汉为名。今陛下圣德隆兴，臣愿得奉威命，开以丹青之信，杨子《法言》曰“圣人之言，明若丹青”也。嚣必束手自归，则述自亡之埶，不足图也。”帝然之。建武三年，歙始使隗嚣。五年，复持节送马援，因奉玺书于嚣。既还，复往说嚣，嚣遂遣子恂随歙入质，拜歙为中郎将。时山东略定，帝谋西收嚣兵，与俱伐蜀，复使歙喻旨。嚣将王元说嚣，多设疑故，久冘豫不决。冘豫，不定之意也。《说文》曰“冘冘，行儿”也。音淫。《东观记》曰“狐疑不决”也。歙素刚毅，遂发愤质责嚣曰：质，正也。“国家以君知臧否，晓废兴，故以手书畅意。足下推忠诚，遣伯春委质，嚣子恂，字伯春。是臣主之交信也。今反欲用佞惑之言，为族灭之计，叛主负子，违背忠信乎？吉凶之决，在于今日。”欲前刺嚣，嚣起入，部勒兵，将杀歙，歙徐杖节就车而去。嚣愈怒，王元劝嚣杀歙，使牛邯将兵围守之。嚣将王遵谏曰：“愚闻为国者慎器与名，为家者畏怨重祸。器，车服也。名，爵号也。言名与器不可妄授也。俱慎名器，则下服其命；轻用怨祸，则家受其殃。今将军遣子质汉，内怀它志，名器逆矣；外人有议欲谋汉使，轻怨祸矣。古者列国兵交，使在其闲，《左传》曰：“晋栾书伐郑，郑人使伯蠲行成，晋人杀之，非礼也。兵交使在其闲，可也。”所以重兵贵和而不任战也，何况承王命籍重质而犯之哉？君叔虽单车远使，而陛下之外兄也。光武之姑子，故曰外兄也。害之无损于汉，而随以族灭。昔宋执楚使，遂有析骸易子之祸。《左传》曰，楚使申舟聘齐，不假道于宋。华元曰：“楚不假道，鄙我也。”乃杀之。楚子闻之，遂围宋。宋人惧，使华元夜入楚师，告子反曰“寡君使元以病告，弊邑易子而食，析骸以爨”也。小国犹不可辱，况于万乘之主，重以伯春之命哉！”歙为人有信义，言行不违，及往来游说，皆可案覆，西州士大夫皆信重之，多为其言，故得免而东归。

	 

	八年春，歙与征虏将军祭遵袭略阳，遵道病还，分遣精兵随歙，合二千余人，伐山开道，从番须、回中番须、回中，并地名也。番音盘。武帝元封四年幸雍，通回中道。《前书》音义曰回中在汧。汧今陇州汧源县也。径至略阳，径，直也。斩嚣守将金梁，因保其城。嚣大惊曰：“何其神也！”《东观记》曰：“上闻得略阳，甚悦。左右怪上数破大敌，今得小城，何足以喜?然上以略阳嚣所依阻，心腹已坏，则制其支体易也。”乃悉兵数万人围略阳，斩山筑堤，激水灌城。歙与将士固死坚守，矢尽，乃发屋断木以为兵。嚣尽锐攻之，自春至秋，其士卒疲弊。帝乃大发关东兵，自将上陇，嚣众溃走，围解。于是置酒高会，劳赐歙，班坐绝席，在诸将之右，赐歙妻缣千匹。诏使留屯长安，悉监护诸将。

	 

	歙因上书曰：“公孙述以陇西、天水为藩蔽，故得延命假息。今二郡平荡，则述智计穷矣。宜益选兵马，储积资粮。昔赵之将帅多贾人，高帝悬之以重赏。高帝十年，陈豨反于赵、代，其将多贾人，帝多以金购，豨将皆降。今西州新破，兵人疲馑，若招以财谷，则其众可集。臣知国家所给非一，用度不足，然有不得已也。”帝然之。于是大转粮运，《东观记》曰：“诏于汧积谷六万斛，驴四百头负?。”诏歙率征西大将军冯异、建威大将军耿弇、虎牙大将军盖延、扬武将军马成、武威将军刘尚入天水，击破公孙述将田弇、赵匡。明年，攻拔落门，聚名也。解见《光武纪》。隗嚣支党周宗、赵恢及天水属县皆降。

	 

	初王莽世，羌虏多背叛，而隗嚣招怀其酋豪，遂得为用。及嚣亡后，五溪、先零诸种数为寇掠，皆营堑自守，州郡不能讨。歙乃大修攻具，率盖延、刘尚及太中大夫马援等进击羌于金城，大破之，斩首虏数千人，获牛羊万余头，谷数十万斛。又击破襄武贼傅栗卿等。襄武，县，属陇西郡也。陇西虽平，而人饥，流者相望。流谓流离以就食也。歙乃倾仓廪，转运诸县，以赈赡之，于是陇右遂安，而凉州流通焉。

	 

	十一年，歙与盖延、马成进攻公孙述将王元、环安于河池、下辨，陷之，乘胜遂进。蜀人大惧，使刺客刺歙，未殊，驰召盖延。延见歙，因伏悲哀，不能仰视。歙叱延曰：“虎牙何敢然！今使者中刺客，无以报国，故呼巨卿，欲相属以军事，而反效儿女子涕泣乎！刃虽在身，不能勒兵斩公邪！”延收泪强起，受所诫。歙自书表曰：“臣夜人定后，为何人所贼伤，中臣要害。何人谓不知何人也。臣不敢自惜，诚恨奉职不称，以为朝廷羞。夫理国以得贤为本，太中大夫段襄，骨鲠可任，骨鲠，喻正直也。《说文》曰：“鲠，鱼骨也。”食骨留咽中为鲠。愿陛下裁察。又臣兄弟不肖，肖，似也。不似犹不贤也。终恐被罪，陛下哀怜，数赐教督。”投笔抽刃而绝。

	 

	帝闻大惊，省书阒涕，乃赐策曰：“中郎将来歙，攻战连年，平定羌、陇，忧国忘家，忠孝彰著。遭命遇害，呜呼哀哉！”使太中大夫赠歙中郎将、征羌侯印绶，谥曰节侯，谒者护丧事。丧还洛阳，乘舆缟素临吊送葬。以歙有平羌、陇之功，故改汝南之当乡县为征羌国焉。征羌故城在今豫州郾城县东南也。

	 

	子褒嗣。十三年，帝嘉歙忠节，复封歙弟由为宜西侯。《东观记》曰“宜西乡侯”。褒子棱，尚显宗女武安公主。棱早殁，褒卒，以棱子历为嗣。

	 

	论曰：世称来君叔天下信士。夫专使乎二国之闲，岂厌诈谋哉？而能独以信称者，良其诚心在乎使两义俱安，而己不私其功也。

	 

	历字伯珍，少袭爵，以公主子，永元中，为侍中，监羽林右骑。羽林骑，武帝置。宣帝令中郎将骑都尉监羽林，见前书。永初三年，迁射声校尉。永宁元年，代冯石为执金吾。延光元年，尊历母为长公主。二年，迁历太仆。

	 

	明年，中常侍樊丰与大将军耿宝、侍中周广、谢恽等共谗陷太尉杨震，震遂自杀。历谓侍御史虞诩曰：“耿宝托元舅之亲，宝女弟为清河王庆姬，即安帝嫡母也，故宝于帝为元舅焉。荣宠过厚，不念报国恩，而倾侧奸臣，诬奏杨公，伤害忠良，其天祸亦将至矣。”遂绝周广、谢恽，不与交通。时皇太子惊病不安，避幸安帝乳母野王君王圣舍。太子乳母王男、厨监邴吉等以为圣舍新缮修，犯土禁，不可久御。圣及其女永与大长秋江京及中常侍樊丰、王男、邴吉等互相是非，圣、永遂诬谮男、吉，皆幽囚死，家属徙比景。太子思男等，数为叹息。京、丰惧有后害，妄造虚无，构谗太子及东宫官属。帝怒，召公卿以下会议废立。耿宝等承旨，皆以为太子当废。历与太常桓焉、廷尉张皓议曰：“经说，年未满十五，过恶不在其身。且男、吉之谋，皇太子容有不知，宜选忠良保傅，辅以礼义。废置事重，此诚圣恩所宜宿留。”帝不从，宿留犹停留也。宿留音秀溜。是日遂废太子为济阴王。时监太子家小黄门籍建、中傅高梵等梵音扶泛反。皆以无罪徙朔方。历乃要结光禄勋祋讽，祋音丁外反。宗正刘玮，将作大匠薛皓，侍中闾丘弘、陈光、赵代、施延，太中大夫朱伥、伥音丑羊反。第五颉，颉音下结反。中散大夫曹成，谏议大夫李尤，符节令张敬，《续汉志》曰：“符节令，秩百石。”持书侍御史龚调，续汉志曰“持书侍御史，秩六百石”也。羽林右监孔显，《汉官仪》“羽林左、右监，属光禄”也。城门司马徐崇，卫尉守丞乐闱，守丞，兼守之丞也。长乐、未央厩令郑安世等十余人，续汉志曰“未央厩令一人，长乐厩令一人，主乘舆马也。”俱诣鸿都门证太子无过。龚调据法律明之，以为男、吉犯罪，皇太子不当坐。帝与左右患之，乃使中常侍奉诏胁群臣曰：“父子一体，天性自然。以义割恩，为天下也。历、讽等不识大典，而与群小共为欢哗，外见忠直而内希后福，饰邪违义，岂事君之礼？朝廷广开言事之路，故且一切假贷；若怀迷不反，当显明刑书。”谏者莫不失色。薛皓先顿首曰：“固宜如明诏。”历怫然，《字林》曰：“怫，郁也。”怫音扶勿反。廷诘皓曰：“属通谏何言，而今复背之？属，近也。通犹共也。近言共谏，何乃相背也。大臣乘朝车，处国事，固得辗转若此乎！”《周礼》曰：“卿乘夏缦，大夫乘墨车。”辗转，不定也。《诗》曰：“展转反侧。”乃各稍自引起，历独守阙，连日不肯去。帝大怒，乃免历兄弟官，削国租，黜公主不得会见。历遂杜门不与亲戚通，时人为之震栗。

	 

	及帝崩，阎太后起历为将作大匠。顺帝即位，朝廷咸称社稷臣，于是迁为卫尉。祋讽、刘玮、闾丘弘等先卒，皆拜其子为郎；朱伥、伥音丑良反。施延、陈光、赵代等并为公卿，任职；征王男、邴吉家属还京师，厚加赏赐；籍建、高梵等悉蒙显擢。永建元年，拜历车骑将军，弟祉为步兵校尉，超为黄门侍郎。三年，母长公主薨，历称病归第；服阕，复为大鸿胪。阳嘉二年，卒官。

	 

	子定嗣。定尚安帝妹平氏长公主，顺帝时，为虎贲中郎将。定卒，子虎嗣，桓帝时，为屯骑校尉。弟艳，字季德，少好学下士，开馆养徒，少历显位，灵帝时，再迁司空。

	 

	赞曰：李、邓豪赡，舍家从谶。邓晨代以吏二千石为豪，李通家富为赡也。少公虽孚，宗卿未验。孚，信也。言蔡少公论谶，其事虽信，而李守被诛，是未验也。王常知命，功惟帝念。王常，更始中为知命侯，后归朝，上录其功，封为列侯，故曰帝念。款款君叔，斯言无玷。玷，缺也。方献三捷，永坠一剑。《小雅·采薇诗》曰：“岂敢定居，一月三捷。”