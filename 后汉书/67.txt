郎顗字雅光，北海安丘人也。父宗，字仲绥，学《京氏易》，善风角、星算、六日七分，京氏，京房也，作《易传》。风角谓候四方四隅之风，以占吉凶也。星算谓善天文算数也。《易稽览图》曰：“甲子卦气起中孚，六日八十分日之七。”郑玄注云：“六以候也。八十分为一日之七者，一封六日七分也。”能望气占候吉凶，常卖卜自奉。奉音扶用反。安帝征之，对策为诸儒表，后拜吴令。吴，县名，属会稽郡，今苏州县也。时卒有暴风，宗占知京师当有大火，记识时日，遣人参候，果如其言。诸公闻而表上，以博士征之。宗耻以占验见知，闻征书到，夜县印绶于县廷而遁去，遂终身不仕。

	 

	顗少传父业，兼明经典，隐居海畔，延致学徒常数百人。昼研精义，夜占象度，勤心锐思，朝夕无倦。州郡辟召，举有道、方正，不就。顺帝时，灾异屡见，阳嘉二年正月，公车征，顗乃诣阙拜章曰：

	 

	臣闻天垂妖象，地见灾符，所以谴告人主，责躬修德，使正机平衡，流化兴政也。《易内传》曰：“凡灾异所生，各以其政。变之则除，消之亦除。”《易稽览图》曰：“凡异所生，灾所起，各以其政，变之则除，其不可变，则施之亦除。”郑玄注云：“改其政者，谓失火令则行水令，失土令则行木令，失金令则行火令，则灾除去也。不可变谓杀贤者也。施之者，死者不可复生，封禄其子孙，使得血食，则灾除也。”伏惟陛下躬日昊之听，温三省之勤，《论语》曾子曰“吾日三省吾身”也。思过念咎，务消祇悔。只，大也。《易·复卦·初九》曰：“无祇悔元吉。”

	 

	方今时俗奢佚，浅恩薄义。夫救奢必于俭约，拯薄无若敦厚，安上理人，莫善于礼。修礼遵约，盖惟上兴，革文变薄，事不在下。故《周南》之德，《关雎》政本。《周南·诗序》曰：“《关雎》，风之始也，所以风化天下而正夫妇也。”故夫妇为政本也。本立道生，风行草从，澄其源者流清，溷其本者末浊。天地之道，其犹鼓籥，以虚为德，自近及远者也。籥如笛，六孔。鼓籥，其形内虚而气无穷。《老子》曰：“天地之闲其犹橐钥，虚而不屈，动而愈出。”伏见往年以来，园陵数灾，阳嘉元年冬，恭陵百丈庑灾。永建元年秋，茂陵园寝灾。炎光炽猛，惊动神灵。《易天人应》曰：“君子不思遵利，兹谓无泽，厥灾孽火烧其宫。”又曰：“君高台府，犯阴侵阳，厥灾火。”又曰：“上不俭，下不节，炎火并作烧君室。”自顷缮理西苑，修复太学，永建六年修太学也。宫殿官府，多所构饰。昔盘庚迁殷，去奢即俭，《帝王纪》曰：“盘庚以耿在河北，迫近山川，自祖辛以来奢淫不绝，乃度河将徙都亳之殷地。人咨嗟相怨，不欲徙，盘庚乃作书三篇以告喻之。”今《尚书·盘庚》三篇是也。亳在偃师。夏后卑室，尽力致美。《论语》孔子曰：“禹恶衣服而致美乎黻冕，卑宫室而尽力乎沟洫。”又鲁人为长府，闵子骞曰：“仍旧贯，何必改作。”长府，鲁之府名也。仍，因也。贯，事也。言因旧事则可，何必更作。见《论语》。臣愚以为诸所缮修，事可省减，禀恤贫人，赈赡孤寡，此天之意也，人之庆也，仁之本也，俭之要也。焉有应天养人，为仁为俭，而不降福者哉？

	 

	土者地祇，阴性澄静，宜以施化之时，敬而勿扰，窃见正月以来，阴闇连日。《易内传》曰：“久阴不雨，乱气也，《蒙》之《比》也。蒙者，君臣上下相冒乱也。”《易稽览图》曰：“日食之比，阴覆阳也。《蒙》之《比》也，阴冒阳也。”郑玄注云：“蒙，气也。比非一也。邪臣谋覆冒其君，先雾从夜昏起，或从夜半或平旦。君不觉悟，日中不解，遂成蒙；君复不觉悟，下为雾也。”比音庇。又曰：“欲德不用，厥异常阴。”夫贤者化之本，云者雨之具也。得贤而不用，犹久阴而不雨也。又顷前数日，寒过其节，冰既解释，还复凝合。夫寒往则暑来，暑往则寒来，《易·系词》之文也。此言日月相推，寒暑相避，以成物也。今立春之后，火卦用事，当温而寒。违反时节，由功赏不至，而刑罚必加也。宜须立秋，顺气行罚。

	 

	臣伏案《飞候》，参察众政，京房作《易飞候》。以为立夏之后，当有震裂涌水之害。又比荧惑失度，盈缩往来，涉历舆鬼，环绕轩辕。《天官书》曰，舆鬼，南方之宿。轩辕黄龙体，女主后宫之象也。火精南方，夏之政也。政有失礼，不从夏令，则荧惑失行。荧惑，南方，主夏，为礼为视。礼亏视失，不行夏令，则荧惑逆行也。见《天文志》。正月三日至乎九日，三公卦也。凡卦法，一为元士，二为大夫，三为三公，四为诸侯，五为王位，六为宗庙。《前书》曰：“梁人焦延寿，字赣，长于灾变，分六十四卦，更直日用事，以风、雨、寒、温为候。”《音义》云：“分卦直日之法，爻主一日，即三日九日，并为三公之卦也。”三公上应台阶，下同元首。《春秋元命包》曰：“魁下六星，两两而比，曰三台。”《前书音义》曰：“泰阶，三台也。”又《黄帝泰阶六符经》曰：“泰阶者，天之三阶也。上阶为天子，中阶为诸侯、公卿、大夫，下阶为士、庶人。三阶平则阴阳和，风雨时。”《尚书》曰：“君为元首，臣作股肱。”言三公上象天之台阶，下与人君同体也。政失其道，则寒阴反节。“节彼南山”，咏自《周诗》；《诗·小雅》曰：“节彼南山，维石岩岩，赫赫师尹，人具尔瞻。”注云：“节，高峻貌也。喻三公之位，人所高严也。赫赫，显盛也。师尹，三公也。言三公之位，天下之人共瞻视之。”“股肱良哉”，著于《虞典》。而今之在位，竞托高虚，纳累钟之奉，忘天下之忧，六斛四斗曰钟，《左传》曰四升为豆，四豆为区，四区为釜，十釜为钟也。栖迟偃仰，寝疾自逸，被策文，得赐钱，即复起矣。何疾之易而愈之速？以此消伏灾眚，兴致升平，其可得乎？今选举牧守，委任三府。三公也。长吏不良，既咎州郡，州郡有失，岂得不归责举者？而陛下崇之弥优，自下慢事愈甚，所谓大网疏，小网数。谓缓于三公，切于州郡也。三公非臣之仇，臣非狂夫之作，所以发愤忘食，恳恳不已者，诚念朝廷欲致兴平，非不能面誉也。

	 

	臣生长草野，不晓禁忌，披露肝胆，书不择言。伏锧鼎镬，死不敢恨。谨诣阙奉章，伏待重诛。

	 

	书奏，帝复使对尚书。使就尚书更对也。顗对曰：

	 

	臣闻明王圣主好闻其过，忠臣孝子言无隐情。臣备生人伦视听之类，而禀性愚悫，不识忌讳，故出死忘命，恳恳重言。重，再也。诚欲陛下修乾坤之德，开日月之明，披图籍，案经典，览帝王之务，识先后之政。如有阙遗，退而自改。本文武之业，拟尧舜之道，攘灾延庆，号令天下。此诚臣顗区区之愿，夙夜梦寤，尽心所计。谨条序前章，畅其旨趣，谓前诣阙所上章也。条便宜七事，具如状对：

	 

	一事：陵园至重，圣神攸冯，而灾火炎赫，迫近寝殿，魂而有灵，犹将惊动。寻宫殿官府，近始永平，岁时未积，便更修造。又西苑之设，禽畜是处，离房别观，本不常居，而皆务精土木，营建无已，消功单贿，巨亿为计。《易内传》曰：“人君奢侈，多饰宫室，其时旱，其灾火。”是故鲁僖遭旱，修政自来，下钟鼓之县，休缮治之官，《春秋考异邮》曰：“僖公三年春夏不雨，于是僖公忧闵，玄服避舍，释更徭之逋，罢军寇之诛，去苛刻峻文惨毒之教，所蠲浮令四十五事。曰：‘方今天旱，野无生稼，寡人当死，百姓何罪？不敢烦人请命，愿抚万人害，以身塞无状。’祷已，舍齐南郊，雨大澍也。”虽则不宁，而时雨自降。《左传》僖公“六月雨”。由此言之，天之应人，敏于景响。敏，疾也。今月十七日戊午，征日也，阳嘉二年正月。日加申，日在申时也。风从寅来，丑时而止。丑、寅、申皆征也，不有火灾，必当为旱。南方为征，故为火及旱也。愿陛下校计缮修之费，永念百姓之劳，罢将作之官，减雕文之饰，损庖厨之馔，退宴私之乐。易中孚传曰：“阳感天，不旋日。”《易中孚传》曰：“阳感天，不旋日，诸侯不旋时，大夫不过期。”郑玄注云：“阳者天子，为善一日，天立应以善；为恶一日，天立应以恶。诸侯为善一时，天立应以善；为恶一时，天立应以恶。大夫为善一岁，天亦立应以善；为恶一岁，天亦立应以恶。”一说云“不旋日，立应之；不过时，三辰闲；不过期，从今旦至明日旦”也。阳即指天子也。如是，则景云降集，眚沴息矣。景云，五色云也，一曰庆云。《孝经援神契》曰：“德至山陵则景云出。”顗以陵园火灾，故引之也。眚沴谓灾气。

	 

	二事：去年已来，《兑卦》用事，类多不效。《易传》曰：“有貌无实，佞人也；有实无貌，道人也。”寒温为实，清浊为貌。《易稽览图》曰：“有实无貌，屈道人也；有貌无实，佞人也。”郑玄注曰：“有寒温，无貌浊清静，此贤者屈道，仕于不肖君也。有貌浊清静，无寒温，此佞人以便巧仕于世也。”今三公皆令色足恭，外厉内荏，以虚事上，无佐国之实，故清浊效而寒温不效也，是以阴寒侵犯消息。《易稽览图》曰：“侵消息者，或阴专政，或阴侵阳。”郑玄注：“温卦以温侵，寒卦以寒侵。阳者君也，阴者臣也，专君政事亦阴侵阳也。”占曰：“日乘则有妖风，日蒙则有地裂。”如是三年，则致日食，阴侵其阳，渐积所致。立春前后温气应节者，诏令宽也。其后复寒者，无宽之实也。夫十室之邑，必有忠信，率土之人，岂无贞贤，未闻朝廷有所赏拔，非所以求善赞务，弘济元元。宜采纳良臣，以助圣化。

	 

	三事：臣闻天道不远，三五复反。《春秋合诚图》曰：“至道不远，三五而反。”宋均注云：“三，三正也。五，五行也。三正五行，王者改代之际会也。能于此际自新如初，则通无穷也。”今年少阳之岁，法当乘起，恐后年已往，将遂惊动，涉历天门，灾成戊己。戌亥之闲为天门也。今春当旱，夏必有水，臣以六日七分候之可知。夫灾眚之来，缘类而应。行有玷缺，则气逆于天，精感变出，以戒人君。王者之义，时有不登，则损滋彻膳。数年以来，谷收稍减，家贫户馑，岁不如昔。百姓不足，君谁与足？水旱之灾，虽尚未至，然君子远览，防微虑萌。《老子》曰：“人之饥也，以其上食税之多也。”故孝文皇帝绨袍革舄，木器无文，《前书》曰：“孝文帝身衣弋绨，足履革舄，兵木无刃，衣缊无文。”约身薄赋，时致升平。今陛下圣德中兴，宜遵前典，惟节惟约，天下幸甚。《易》曰：“天道无亲，常与善人。”是故高宗以享福，高宗，殷王武丁也。《尚书大传》曰：“武丁祭成汤，有雉飞升鼎耳而呴，祖己曰：‘雉者野鸟，升于鼎者，欲为用也，无则远方将有来朝者。’故武丁内反诸己，以思先王之道。三年，编发重译来朝者六国。孔子曰：‘吾于《高宗肜日》见德之有报之疾也。’”《帝王纪》曰“高宗飨国五十有九年，年百岁”也。宋景以延年。《吕氏春秋》曰“宋景公时，荧惑在心，召子韦问焉。子韦曰：‘祸当君。虽然，可移宰相。’公曰：‘宰相，寡人所与理国家也。’曰：‘可移于人。’公曰：‘人死，寡人将谁为君？’曰：‘可移于岁。’公曰：‘岁饥人饿，谁以我为君乎？’子韦曰：‘君有至德之言三，天必三赏君，荧惑必退三舍。一舍行七星，星当一年，君延二十一年矣。’荧惑果退三舍”也。

	 

	四事：臣窃见皇子未立，储宫无主，仰观天文，太子不明。《洪范五行传》曰：“心之大星天王也，其前星太子也，后星庶子也。”荧惑以去年春分后十六日在娄五度，娄，西方宿也。推步《三统》，荧惑今当在翼九度，翼，南方宿也。今反在柳三度，柳，东方宿也。则不及五十余度。言荧惑行迟也。去年八月二十四日戊辰，荧惑历舆鬼东入轩辕，出后星北，东去四度，北旋复还。轩辕者，后宫也。荧惑者，至阳之精也，天之使也，荧惑南方火，盛阳之精也。《天文要集》曰：“天有五帝，五星为之使。”而出入轩辕，绕还往来。《易》曰：“天垂象，见吉凶。”其意昭然可见矣。礼，天子一娶九女，嫡媵毕具。今宫人侍御，动以千计，或生而幽隔，人道不通，郁积之气，上感皇天，故遣荧惑入轩辕，理人伦，垂象见异，以悟主上。昔武王下车，出倾宫之女，表商容之闾，《尚书大传》曰：“武王入殷，表商容之闾，归倾宫之女。”以理人伦，以表贤德，故天授以圣子，成王是也。今陛下多积宫人，以违天意，故皇胤多夭，嗣体莫寄。《诗》云：“敬天之怒，不敢戏豫。”《诗·大雅》板篇之文也。注云：“戏豫，逸豫也。”方今之福，莫若广嗣，广嗣之术，可不深思？宜简出宫女，恣其姻嫁，则天自降福，子孙千亿。惟陛下丁宁再三，留神于此。左右贵幸，亦宜惟臣之言，以悟陛下。盖善言古者合于今，善言天者合于人。《前书》武帝诏曰：“善言天者必有征于人，善言古者必有验于今。”愿访问百僚，有违臣言者，臣当受苟言之罪。《论语》孔子曰：“君子于其言无所苟而已矣。”

	 

	五事：臣窃见去年闰月十七日己丑夜，有白气从西方天苑趋左足，入玉井，数日乃灭。《续汉志》曰：“时客星气白，广二尺，长五丈，起天苑西南。”《天官书》曰：“西有句曲九星，三处罗：一曰天旗，二曰天苑，三曰九游。”参星下四小星为玉井，其外四星左右肩股也。《春秋》曰：“有星孛于大辰。大辰者何？大火也。《春秋》昭十七年：“有星孛于大辰。”《尔雅》曰：“大辰，房、心、尾也。”孙炎曰：“龙星明者可以为时候，故曰大辰。”大火为大辰，伐又为大辰，《广雅》曰“罚谓之大辰”也。北极亦为大辰。”《尔雅》曰：“北极谓之北辰。”李巡曰；“北极，天心也，居北方，正四时，谓之北辰也。”所以孛一宿而连三宿者，言北辰王者之宫也。凡中宫无节，政教乱逆，威武衰微，则此三星以应之也。罚者白虎，其宿主兵，其国赵、魏，《天官书》曰：“参为白虎，下有三星曰罚，为斩刈之事。”故主兵。昴、毕之闲，赵、魏之分也。变见西方，亦应三辅。凡金气为变，发在秋节。西方白气入玉井，是金气之变也。臣恐立秋以后，赵、魏、关西将有羌寇畔戾之患。宜豫宣告诸郡，使敬授人时，轻徭役，薄赋敛，勿妄缮起，坚仓狱，备守卫，回选贤能，以镇抚之。回，易也。金精之变，责归上司。上司谓司马也，建武二十七年改为太尉。《韩诗外传》曰：“司马主天。阴阳不调，星辰失度，责之司马。”故云责归上司也。宜以五月丙午，遣太尉服干戚，建井旟，干，楯也。戚，斧也。西方主兵，故太尉执持楯斧，所以厌金气也。井，南方火宿也。鸟隼曰旟也。以火胜金，故画井星之文于旟而建之也。书玉板之策，引白气之异，书祝辞于玉板也。于西郊责躬求愆，谢咎皇天，消灭妖气。盖以火胜金，转祸为福也。以五月丙午日，火胜金也。

	 

	六事：臣窃见今月十四日乙卯巳时，白虹贯日。凡日傍气色白而纯者名为虹。贯日中者，侵太阳也；见于春者，政变常也。方今中官外司，各各考事，考，劾也。其所考者，或非急务。又恭陵火灾，主名未立，立犹定也。时考问延火者姓名未定也。多所收捕，备经考毒。寻火为天戒，以悟人君，可顺而不可违，可敬而不可慢。陛下宜恭己内省，以备后灾。凡诸考案，并须立秋。又《易传》曰：“公能其事，序贤进士，后必有喜。”反之，则白虹贯日。以甲乙见者，则谴在中台。谴，责也。《韩诗外传》曰：“三公者何？司空、司徒、司马也。司马主天，司空主地，司徒主人。故阴阳不调，星辰失度，责之司马；山陵崩绝，川谷不流，责之司空；五谷不殖，草木不茂，责之司徒。”甲乙东方主春，生殖五谷之时也。而白虹以甲乙日见，明责在司徒也。自司徒居位，阴阳多谬，时刘崎为司徒，至阳嘉三年策免。久无虚己进贤之策，天下兴议，异人同咨。咨，嗟叹也。且立春以来，金气再见，谓元年闰十二月己丑夜，有白气入玉井，二年正月乙卯，白虹贯日，此金气再见。金能胜木，必有兵气，宜黜司徒以应天意。陛下不早攘之，将负臣言，遗患百姓。

	 

	七事：臣伏惟汉兴以来三百三十九岁。于《诗三基》，高祖起亥仲二年，今在戌仲十年。“基”当作“期”，谓以三期之法推之也。诗氾历枢曰：“凡推其数皆从亥之仲起，此天地所定位，阴阳气周而复始，万物死而复苏，大统之始，故王命一节为之十岁也。”《诗氾历枢》曰：“卯酉为革政，午亥为革命，神在天门，出入候听。”宋均注云：“神，阳气，君象也。天门，戌亥之闲，干所据者。”言神在戌亥，司候帝王兴衰得失，厥善则昌，厥恶则亡。于《易雄雌秘历》，今值困乏。凡九二困者，众小人欲共困害君子也。经曰：“困而不失其所，其唯君子乎！”《易困卦》之辞也。唯独贤圣之君，遭困遇险，能致命遂志，不去其道。《易困卦》曰：“泽无水，困，君子以致命遂志。”《困卦·坎》下《兑》上。《坎》为水，《兑》为泽，水在泽下，是谓竭涸之象，故以喻困。致命遂志，谓君子委命固穷，不离于道也。陛下乃者潜龙养德，幽隐屈厄，谓顺帝为太子时，废为济阴王。即位之元，紫宫惊动，历运之会，时气已应。然犹恐妖祥未尽，君子思患而豫防之。臣以为戌仲已竟，来年入季，文帝改法，除肉刑之罪，汉法肉刑三，谓黥也，劓也，左右趾也。文帝除之，当黥者髡钳城旦舂，当劓者笞三百，当左右趾者笞五百也。至今适三百载。自文帝十三年除肉刑，至顺帝阳嘉二年，合三百年也。宜因斯际，大蠲法令，官名称号，舆服器械，事有所更，变大为小，去奢就俭，机衡之政，除烦为简。改元更始，招求幽隐，举方正，征有道，博采异谋，开不讳之路。

	 

	臣陈引际会，恐犯忌讳，书不尽言，未敢究畅。

	 

	台诘顗曰：“对云‘白虹贯日，政变常也’。朝廷率由旧章，何所变易而言变常？又言‘当大蠲法令，革易官号’。或云变常以致灾，或改旧以除异，何也？又阳嘉初建，复欲改元，据何经典？其以实对。”顗对曰：

	 

	方春东作，布德之元，阳气开发，养导万物。王者因天视听，奉顺时气，宜务崇温柔，遵其行令。《礼记·月令》，孟春，天子命相布德和令，行庆施惠，下及兆人。仲春，安萌牙，养幼少，存诸孤，省囹圄，去桎梏，止狱讼。是遵其行令也。而今立春之后，考事不息，秋冬之政，行乎春夏，故白虹春见，掩蔽日曜。凡邪气乘阳，则虹霓在日，斯皆臣下执事刻急所致，殆非朝廷优宽之本。此其变常之咎也。又今选举皆归三司，非有周召之才，而当则哲之重，《尚书》曰：“知人则哲。”每有选用，辄参之掾属，参，豫也。公府门巷，宾客填集，送去迎来，财货无已。其当迁者，竞相荐谒，各遣子弟，充塞道路，开长奸门，兴致浮伪，非所谓率由旧章也。尚书职在机衡，宫禁严密，北斗魁星第三为机，第五为衡，于天文为喉舌。李固对策曰：“陛下之有尚书，犹天有北斗，主为喉舌，斟酌元气，运平四时，出纳王命也。”私曲之意，羌不得通，偏党之恩，或无所用。选举之任，不如还在机密。欲使尚书专掌选也。臣诚愚戆，不知折中，斯固远近之论，当今之宜。又孔子曰：“汉三百载，斗历改宪。”《春秋保乾图》曰：“阳起于一，天帝为北辰，气成于三，以立五神，三五展转，机以动运。”故三百岁斗历改宪也。三百四岁为一德，五德千五百二十岁，五行更用。《易干凿度》孔子曰：“立德之数，先立木、金、水、火、土德，各三百四岁。”五德备凡千五百二十岁，太终复初，故曰五行更用。更犹变改也。王者随天，譬犹自春徂夏，改青服绛者也。《礼记·月令》，孟春天子衣青衣，服仓玉，孟夏则衣朱衣，服赤玉也。自文帝省刑，适三百年，而轻微之禁，渐已殷积。王者之法，譬犹江河，当使易避而难犯也。故《易》曰：“易则易知，简则易从，易简而天下之理得矣。”今去奢即俭，以先天下，改易名号，随事称谓。易曰：“君子之道，或出或处，同归殊涂，一致百虑。”是知变常而善，可以除灾，变常而恶，必致于异。今年仲竟，来年入季，仲终季始，历运变改，故可改元，所以顺天道也。

	 

	臣顗愚蔽，不足以答圣问。

	 

	顗又上书荐黄琼、李固，并陈消灾之术曰：

	 

	臣前对七事，要政急务，宜于今者，所当施用。诚知愚浅，不合圣听，人贱言废，当受诛罚，《论语》孔子曰：“不以人废言。”征营惶怖，靡知厝身。

	 

	臣闻刳舟剡楫，将欲济江海也；《易》曰：“黄帝刳木为舟，剡木为楫。”聘贤选佐，将以安天下也。昔唐尧在上，群龙为用，群龙喻贤臣也。郑玄注《易乾卦》云：“爻皆体干，群龙之象。”舜既受禅，禹与稷、契、咎繇之属并在朝。文武创德，周召作辅，是以能建天地之功，增日月之耀者也。《诗》云：“赫赫王命，仲山甫将之。邦国若否，仲山甫明之。”《诗·大雅》也。将，行也。若，顺也。顺否犹臧否，谓善恶也。言国有善恶，仲山甫能明之。宣王是赖，以致雍熙。陛下践祚以来，勤心庶政，而三九之位，未见其人，三公九卿也。是以灾害屡臻，四国未宁。四方之国。臣考之国典，验之闻见，莫不以得贤为功，失士为败。且贤者出处，翔而后集，《论语》：“色斯举矣，翔而后集。”爵以德进，则其情不苟，然后使君子耻贫贱而乐富贵矣。若有德不报，有言不酬，来无所乐，进无所趋，无爵赏也。则皆怀归薮泽，修其故志矣。夫求贤者，上以承天，下以为人。不用之，则逆天统，违人望。逆天统则灾眚降，违人望则化不行。灾眚降则下呼嗟，化不行则君道亏。四始之缺，五际之厄，其咎由此。四始谓《关雎》为《国风》之始，《鹿鸣》为《小雅》之始，《文王》为《大雅》之始，《清庙》为《颂》之始。缺犹废也。《翼奉传》曰：“易有阴阳五际。”孟康曰：“《韩诗外传》云‘五际，卯、酉、午、戌、亥也，阴阳终始际会之岁，于此则有变改之政。’”岂可不刚健笃实，矜矜栗栗，以守天功盛德大业乎？《易系词》曰：“日新之谓盛德，富有之谓大业。”

	 

	臣伏见光禄大夫江夏黄琼，耽道乐术，清亮自然，被褐怀宝，含味经籍，《家语》子路问于孔子曰：“有人于此，被褐而怀玉，何如？”子曰：“国无道，隐可也；国有道，则衮冕而执玉也。”又果于从政，明达变复。言明于变异消复之术也。朝廷前加优宠，宾于上位。琼入朝日浅，谋谟未就，因以丧病，致命遂志。《老子》曰：“大音希声，大器晚成。”声震宇内谓之大音，其动有时，故希声也。无所不容谓之大器，其功既博，故晚成也。善人为国，三年乃立。《论语》孔子曰：“苟有用我者，期月而已可也，三年乃成功。”又曰：“善人为邦百年，可以胜残去杀。”天下莫不嘉朝廷有此良人，而复怪其不时还任。陛下宜加隆崇之恩，极养贤之礼，征反京师，以慰天下。又处士汉中李固，年四十，通游夏之蓺，履颜闵之仁。洁白之节，情同皦日，忠贞之操，好是正直，卓冠古人，当世莫及。元精所生，王之佐臣，元为天精，谓之精气。《春秋演孔图》曰“正气为帝，闲气为臣，宫商为姓，秀气为人”也。天之生固，必为圣汉，宜蒙特征，以示四方。夫有出伦之才，不应限以官次。昔颜子十八，天下归仁；《论语》曰：“颜渊问仁。孔子曰：‘克己复礼为仁。一日克己复礼，天下归仁焉。’”子奇稚齿，化阿有声。子奇，齐人，年十八为阿邑宰，出仓廪以振贫乏，邑内大化。见《说苑》。若还琼征固，任以时政，伊尹、傅说，不足为比，则可垂景光，致休祥矣。臣顗明不知人，伏听众言，百姓所归，臧否共叹。愿泛问百僚，核其名行，有一不合，则臣为欺国。惟留圣神，不以人废言。

	 

	谨复条便宜四事，附奏于左：

	 

	一事：孔子作《春秋》，书“正月”者，敬岁之始也。《公羊传》曰：“元年春正月。元年者何？君之始年也。春者何?岁之始也。”王者则天之象，因时之序，宜开发德号，爵贤命士，流宽大之泽，垂仁厚之德，《礼记》，正月迎春于东郊，还，乃赏公卿诸侯大夫于朝。命相布德和令，行庆施惠，下及兆人，庆赏遂行，无有不当。顺助元气，含养庶类。如此，则天文昭烂，星辰显列，五纬循轨，四时和睦。五纬，五星。不则太阳不光，天地溷浊，时气错逆，霾雾蔽日。《尔雅》曰：“风而雨土为霾。”自立春以来，累经旬朔，未见仁德有所施布，但闻罪罚考掠之声。夫天之应人，疾于景响，而自从入岁，常有蒙气，月不舒光，日不宣曜。日者太阳，以象人君。政变于下，日应于天。清浊之占，随政抑扬。天之见异，事无虚作。岂独陛下倦于万机，帷幄之政有所阙欤？帷幄谓谟谋之臣也。何天戒之数见也！臣愿陛下发扬乾刚，援引贤能，勤求机衡之寄，以获断金之利。《易》曰：“二人同心，其利断金。”臣之所陈，辄以太阳为先者，明其不可久闇，急当改正。其异虽微，其事甚重。臣言虽约，其旨甚广。惟陛下乃眷臣章，深留明思。

	 

	二事：孔子曰：“雷之始发《大壮》始，君弱臣强从《解》起。”今月九日至十四日，《大壮》用事，消息之卦也。于此六日之中，雷当发声，发声则岁气和，王道兴也。《周书时训》曰“春分之日玄鸟至，又五日雷乃发声。雷不发声，诸侯失人”也。《易》曰：“雷出地奋，豫，《豫卦》，《坤》下《震》上。《坤》为地，《震》为雷，雷在地上，故曰雷出地奋，豫。奋，动也。豫，喜也。先王以作乐崇德，殷荐之上帝。”殷，盛也。荐，进也。上帝，天帝也。雷动于地，万物喜豫，作乐之象。雷者，所以开发萌牙，辟阴除害。万物须雷而解，资雨而润。《易·解卦》曰“天地解而雷雨作，雷雨作而百果草木皆甲坼”也。故经曰：“雷以动之，雨以润之。”《易·说卦》文。王者崇宽大，顺春令，则雷应节，不则发动于冬，当震反潜。故《易传》曰：“当雷不雷，太阳弱也。”今蒙气不除，日月变色，则其效也。天网恢恢，疏而不失，《老子》之文也。随时进退，应政得失。大人者，与天地合其德，与日月合其明，《易乾卦·文言》之词也。大人，天子也。琁玑动作，与天相应。雷者号令，其德生养。号令殆废，当生而杀，则雷反作，其时无岁。雷以冬呜，则岁饥也。陛下若欲除灾昭祉，顺天致和，宜察臣下尤酷害者，亟加斥黜，以安黎元，则太皓悦和，雷声乃发。太皓，天也。

	 

	三事：去年十月二十日癸亥，太白与岁星合于房、心。太白在北，岁星在南，相离数寸，光芒交接。房、心者，天帝明堂布政之宫。《春秋元命包》曰：“房四星，心三星。”《孝经钩命决》曰：“岁星守心年谷丰。”岁星守心为重华，故年丰也。《尚书洪范记》曰：“月行中道，移节应期，德厚受福，重华留之。”《天官书》曰“岁星一曰摄提，一曰重华”也。重华者，谓岁星在心也。今太白从之，交合明堂，金木相贼，而反同合，太白，金也。岁星，木也。金克木，故相贼也。此以阴陵阳，臣下专权之异也。房、心东方，其国主宋。卯为房、心，宋之分也。《石氏经》曰：石氏，魏人石中夫也，见《蓺文志》。“岁星出左有年，出右无年。”今金木俱东，岁星在南，是为出右，恐年谷不成，宋人饥也。陛下宜审详明堂布政之务，然后妖异可消，五纬顺序矣。五纬，五星也。

	 

	四事：《易传》曰：“阳无德则旱，阴僭阳亦旱。”阳无德者，人君恩泽不施于人也。阴僭阳者，禄去公室，臣下专权也。自冬涉春，讫无嘉泽，数有西风，反逆时节。春当东风也。朝廷劳心，广为祷祈，荐祭山川，暴龙移市。董仲舒《春秋繁露》曰：“春旱，以甲乙日为仓龙一，长八尺，居中央；为小龙七，各长四尺，于东方。皆东向，其闲相去八尺。小童八人，皆斋三日，服青衣而舞之。夏，以丙丁日为赤龙，服赤衣。季夏，以戊己日为黄龙，服黄衣。秋，以庚辛日为白龙，服白衣。冬，以壬癸日为黑龙，服黑衣。牲各依其方色，皆燔雄鸡，烧豭猪尾，于里北门及市中以祈焉。”《礼记》，岁旱，鲁穆公问于县子，县子曰：“为之徙市，不亦可乎？”见《檀弓篇》。臣闻皇天感物，不为伪动，灾变应人，要在责己。若令雨可请降，水可攘止，则岁无隔并，太平可待。然而灾害不息者，患不在此也。不在祈祷。立春以来，未见朝廷赏录有功，表显有德，存问孤寡，赈恤贫弱，而但见洛阳都官奔车东西，收系纤介，牢狱充盈。臣闻恭陵火处，比有光曜，比，频也。时恭陵百丈庑灾，仍有光耀不绝。明此天灾，非人之咎。丁丑大风，掩蔽天地。风者号令，天之威怒，皆所以感悟人君忠厚之戒。又连月无雨，将害宿麦。若一谷不登，则饥者十三四矣。陛下诚宜广被恩泽，贷赡元元。昔尧遭九年之水，人有十载之蓄者，简税防灾，为其方也。简，少也。方，法也。愿陛下早宣德泽，以应天功。若臣言不用，朝政不改者，立夏之后乃有澍雨，于今之际未可望也。若政变于朝而天不雨，则臣为诬上，愚不知量，分当鼎镬。

	 

	书奏，特诏拜郎中，辞病不就，即去归家。至四月京师地震，遂陷。阳嘉二年四月己亥地震，六月丁丑洛阳地陷，是月旱也。其夏大旱。秋，鲜卑入马邑城，破代郡兵。明年，西羌寇陇右。阳嘉三年七月，种羌寇陇西。皆略如顗言。后复公车征，不行。

	 

	同县孙礼者，积恶凶暴，好游侠，与其同里人常慕顗名德，欲与亲善。顗不顾，以此结怨，遂为礼所杀。

	 

	襄楷字公矩，平原隰阴人也。《风俗通》曰：“襄姓，楚大夫襄老之后，”隰阴，县，在隰水之南，故城在今齐州临邑县西也。好学博古，善天文阴阳之术。

	 

	桓帝时，宦官专朝，政刑暴滥，又比失皇子，灾异尤数。延熹九年，楷自家诣阙上疏曰：

	 

	臣闻皇天不言，以文象设教。尧舜虽圣，必历象日月星辰，察五纬所在，故能享百年之寿，为万世之法。尧年一百一十七岁，舜年一百一十二岁。言百年，举全数。臣窃见去岁五月，荧惑入太微，犯帝坐，出端门，不轨常道。《天官书》曰：“太微南四星，中为端门。”轨犹依也。其闰月庚辰，太白入房，犯心小星，震动中耀。中耀，天王也；傍小星者，天王子也。夫太微天廷，五帝之坐，而金火罚星扬光其中，太白金也，荧惑火也。《天文志》曰：“逆夏令，伤火气，罚见荧惑。逆秋令，伤金气，罚见太白。”故金火并为罚星也。于占，天子凶；又俱入房、心，法无继嗣。今年岁星久守太微，逆行西至掖门，还切执法。《天官书》曰：“端门左右星为掖门。太微南四星为执法。切谓迫近也。”岁为木精，好生恶杀，而淹留不去者，咎在仁德不修，诛罚太酷。前七年十二月，荧惑与岁星俱入轩辕，逆行四十余日，而邓皇后诛。其冬大寒，杀鸟兽，害鱼鳖，城傍竹柏之叶有伤枯者。《续汉志》曰：“延熹九年，雒阳城傍竹柏叶有伤者。”臣闻于师曰：“柏伤竹枯，不出三年，天子当之。”今洛阳城中人夜无故叫呼，云有火光，人声正諠，《续汉志》曰：“桓帝延熹九年三月，京师有火光转行，人相惊噪。”于占亦与竹柏枯同。自春夏以来，连有霜雹及大雨雷，而臣作威作福，刑罚急刻之所感也。

	 

	太原太守刘瓆、南阳太守成瑨，志除奸邪，其所诛翦，皆合人望，《谢承书》曰：“刘瓆字文理，平原人。迁太原太守。郡有豪强，中官亲戚，为百姓所患。瓆深疾之，到官收其魁帅杀之，所臧匿主人悉坐伏诛。桓帝征诣廷尉，以瓆宗室，不忍致之于刑，使自杀。”“成瑨字幼平，弘农人。迁南阳太守。时桓帝美人外亲张子禁怙恃荣贵，不畏法网，瑨与功曹岑晊捕子禁付宛狱，笞杀之。桓帝征瑨诣廷尉，下狱死。”瓆音质。瑨音晋。而陛下受阉竖之谮，乃远加考逮。三公上书乞哀瓆等，不见采察，时太尉陈蕃、司徒刘矩、司空刘茂共上书讼瓆等，帝不纳。而严被谴让。忧国之臣，将遂杜口矣。

	 

	臣闻杀无罪，诛贤者，祸及三世。黄石公《三略》曰：“伤贤者殃及三世，蔽贤者身当其害，达贤者福流子孙，疾贤者名不全。”自陛下即位以来，频行诛伐，梁、寇、孙、邓，并见族灭，梁冀、寇荣、孙寿、邓万世等也。其从坐者，又非其数。李云上书，明主所不当讳，杜众乞死，谅以感悟圣朝，时弘农五官掾杜众伤云以忠谏获罪，遂上书云，愿与李云同日死也。曾无赦宥，而并被残戮，天下之人，咸知其冤。汉兴以来，未有拒谏诛贤，用刑太深如今者也。

	 

	永平旧典，诸当重论皆须冬狱，先请后刑，所以重人命也。顷数十岁以来，州郡玩习，又欲避请谳之烦，《广雅》曰：“谳，疑也。”谓罪有疑者谳于廷尉也。辄托疾病，多死牢狱。长吏杀生自己，死者多非其罪，魂神冤结，无所归诉，淫厉疾疫，自此而起。淫，过也。《左传》曰：“阴淫寒疾，阳淫热疾。”昔文王一妻，诞致十子，《史记》曰，太姒，文王正妃也。其长子伯邑考，次武王发，次管叔鲜，次周公旦，次蔡叔度，次曹叔振铎，次成叔武，次霍叔处，次康叔封，冉季载，同母兄弟十人也。今宫女数千，未闻庆育。宜修德省刑，以广《螽斯》之祚。《诗·国风序》曰：“《螽斯》，后妃子孙众多也，言若螽斯不妒忌则子孙众多也。”注云：“螽斯，蚣蝑也。凡有情Q欲Y者无不妒忌，唯蚣蝑不尔，各得受气而生子，故以喻焉。”祚，福也。

	 

	 

	 

	又七年六月十三日，河内野王山上有龙死，长可数十丈。延熹七年也。《袁山松书》曰“长可百余尺”。扶风有星陨为石，声闻三郡。夫龙形状不一，小大无常，故《周易》况之大人，帝王以为符瑞。大人，天子也。《干卦·九五》曰：“飞龙在天，大人造也。”九五处天子之位，故以飞龙喻焉。《尚书中候》曰：“舜沈璧于清河，黄龙负图出水。”或闻河内龙死，讳以为蛇。夫龙能变化，蛇亦有神，皆不当死。昔秦之将衰，华山神操璧以授郑客，曰“今年祖龙死”，祖龙谓秦始皇也。乐资《春秋后传》曰：“使者郑客入函谷，至平舒，见素车白马，曰：‘吾华山君，愿以一牍致滈池君。子之咸阳，过滈池见一大梓树，有文石取以扣树，当有应者，以书与之。’郑客如其言，见宫阙如王者居，谒者出受书，入有顷，云‘今年祖龙死’。”始皇逃之，死于沙丘。《史记》曰：“始皇崩于沙丘平台。”沙丘在今邢州平乡县东北。王莽天凤二年，讹言黄山宫有死龙之异，《王莽传》曰：“时讹言黄龙墯地，死黄山宫中，百姓奔走往观者乃有万数。莽恶之，捕系诘语所从起，而竟不得。”后汉诛莽，光武复兴。虚言犹然，况于实邪?夫星辰丽天，犹万国之附王者也。下将畔上，故星亦畔天。石者安类，坠者失埶。春秋五石陨宋，其后襄公为楚所执。《左传》鲁僖公十六年“陨石于宋五”，陨星也。至二十年，诸侯会宋公于｛于/皿｝，于是楚执宋公以伐宋。秦之亡也，石陨东郡。《史记》：“始皇三十六年，有坠星下东郡，至地为石，人或刻其石曰‘始皇死而地分’。始皇闻之，尽取石旁舍诛之，因燔其石。”今陨扶风，与先帝园陵相近，桓帝延熹七年陨石于鄠。鄠属扶风，与高帝诸陵相近也。不有大丧，必有畔逆。

	 

	案春秋以来及古帝王，未有河清及学门自坏者也。延熹五年，太学西门自坏。八年，济阴、东郡、济北河水清也。臣以为河者，诸侯位也。《孝经援神契》曰：“五岳视三公，四渎视诸侯也。”清者属阳，浊者属阴。河当浊而反清者，阴欲为阳，诸侯欲为帝也。太学，天子教化之宫，其门无故自坏者，言文德将丧，教化废也。京房《易传》曰：“河水清，天下平。”今天垂异，地吐妖，人厉疫，三者并时而有河清，犹春秋麟不当见而见，孔子书之以为异也。《公羊传》曰：“西狩获麟何以书？记异也。何以异？麟非中国兽也。”

	 

	臣前上琅邪宫崇受干吉神书，不合明听。干姓，吉名也。神书，即今道家《太平经》也。其经以甲、乙、丙、丁、戊、己、庚、辛、壬、癸为部，每部一十七卷也。臣闻布谷鸣于孟夏，蟋蟀吟于始秋，物有微而志信，人有贱而言忠。布谷，一名戴纴，一名戴胜。蟋蟀，促织也。《春秋考异邮》曰：“孟夏戴胜降，立秋促织鸣。”言虽微物不失信也。纴音女林反。臣虽至贱，诚愿赐清闲，极尽所言。

	 

	书奏不省。

	 

	十余日，复上书曰：

	 

	臣伏见太白北入数日，复出东方，其占当有大兵，中国弱，四夷强。臣又推步，荧惑今当出而潜，必有阴谋。皆由狱多冤结，忠臣被戮。德星所以久守执法，亦为此也。德星，岁星也。陛下宜承天意，理察冤狱，为刘瓆、成瑨亏除罪辟，追录李云、杜众等子孙。

	 

	夫天子事天不孝，则日食星斗。比年日食于正朔，延熹八年正月辛巳朔，日食。九年正月辛卯朔，日食。三光不明，五纬错戾。前者宫崇所献神书，专以奉天地顺五行为本，亦有兴国广嗣之术。其文易晓，参同经典，而顺帝不行，故国胤不兴，《太平经·兴帝王篇》曰：“真人问神人曰：‘吾欲使帝王立致太平，岂可闻邪？’神人言：‘但顺天地之道，不失铢分，则立致太平。元气有三名，为太阳、太阴、中和。形体有三名，为天、地、人。天有三名，为日、月、星，北极为中也。地有三名，为山、川与平土。人有三名，为父、母、子。政有三名，为君、臣、人。此三者，常相得腹心，不失铢分，使其同一忧，合成一家，立致太平，延年不疑也。’又问曰：‘今何故其生子少也？’天师曰：‘善哉子之言也，但施不得其意耳。如令施其人欲生也，开其玉户，施种于中，比若春种于地也，十十相应和而生。其施不以其时。比若十月种物于地也，十十尽死，固无生者。真人欲重知其审，今无子之女，虽日百施其中，犹无所生也。不得其所生之处，比若此矣。是故古者圣贤不妄施于不生之地也，名为亡种，竭气而无所生成。今太平气到，或有不生子者，反断绝天地之统，使国少人。理国之道，多人则国富，少人则国贫。今天上皇之气已到，天皇气生物，乃当万倍其初天地。’”孝冲、孝质频世短祚。

	 

	臣又闻之，得主所好，自非正道，神为生虐。故周衰，诸侯以力征相尚，于是夏育、申休、宋万、彭生、任鄙之徒生于其时。并多力之人也。夏育，卫人，力举千钧。宋万，宋人，杀湣公，遇大夫仇牧于门，批而杀之，齿著门阖。彭生，齐人，拉鲁桓公干而杀之。范雎曰：“以任鄙之力焉而死。”申休未详何世也。殷纣好色，妲己是出。妲己，苏人之美女也，献于纣，纣纳以为妻，常与沉湎于酒。事见《列女传》。叶公好龙，真龙游廷。子张见鲁哀公也，七日，哀公不礼。子张曰：“君之好士有似叶公子高之好龙也。叶公子高好画龙，天龙闻之，降之，窥头于牖。叶公子高见之，弃而反走，五色无主。是叶公子高好夫似龙而非好真龙也。”事见《新序》。今黄门常侍，天刑之人，陛下爱待，兼倍常宠，系嗣未兆，岂不为此?天官宦者星不在紫宫而在天市，明当给使主市里也。《山阳公载记》曰：“市垣二十二星而帝座居其中，宦者四星，唯供市买之事也。”今乃反处常伯之位，实非天意。常伯，侍中也。《尚书》曰：“常伯常任。”

	 

	又闻宫中立黄老、浮屠之祠。浮屠即佛陁，但声转耳，并谓佛也，解见《楚王英传》也。此道清虚，贵尚无为，好生恶杀，省欲去奢。今陛下嗜欲不去，杀罚过理，既乖其道，岂获其祚哉！或言《老子》入夷狄为浮屠。或闻言当时言也。《老子》西入夷狄，始为浮屠之化。浮屠不三宿桑下，不欲久生恩爱，精之至也。言浮屠之人寄桑下者，不经三宿便即移去，示无爱恋之心也。天神遗以好女，浮屠曰：“此但革囊盛血。”遂不眄之。《四十二章经》：“天神献玉女于佛，佛曰：‘此是革囊盛众秽耳。’”其守一如此，乃能成道。今陛下淫女艳妇，极天下之丽，甘肥饮美，单天下之味，柰何欲如黄老乎？

	 

	书上，即召诣尚书问状。楷曰：“臣闻古者本无宦臣，武帝末，春秋高，数游后宫，始置之耳。元帝时，任宦者石显为中书令，前将军萧望之等曰：“尚书百官之本，宜以公正处之。武帝游宴后廷，故用宦者，非古制也。宜罢中书宦官，应古不近刑人之法。”后稍见任，至于顺帝，遂益繁炽。今陛下爵之，十倍于前，至今无继嗣者，岂独好之而使之然乎？”尚书上其对，诏下有司处正，尚书承旨奏曰：“其宦者之官，非近世所置。汉初张泽为大谒者，佐绛侯诛诸吕；张泽，阉人也。绛侯周勃诛诸吕，乃迎立代王入宫，顾麾左右执戟皆罢兵。有数人不肯去，宦者令张泽喻告之，乃去。此其佐诛诸吕之功。见《前书》。孝文使赵谈参乘，而子孙昌盛。文帝使宦者赵谈参乘，爰盎伏车前曰：“陛下独柰何与刀锯余人载！”于是上笑，推下赵谈，谈泣而下车。文帝生景帝，其后昌盛也。楷不正辞理，指陈要务，而析言破律，违背经蓺，假借星宿，伪托神灵，谓上干吉神书也。造合私意，诬上罔事。请下司隶，正楷罪法，收送洛阳狱。”帝以楷言虽激切，然皆天文恒象之数，故不诛，犹司寇论刑。《前书》曰司寇，二岁刑。

	 

	初，顺帝时，琅邪宫崇诣阙，上其师干吉于曲阳泉水上所得神书百七十卷，皆缥白素朱介青首朱目，号《太平清领书》。今润州有曲阳山，有神溪水；定州有曲阳山，有神溪水；海州有曲阳城，北有羽潭水；寿州有曲阳城，又有北溪水。而干吉、宫崇并琅邪人，盖东海曲阳是也。缥，青白也。素，缣也。以朱为介道。首，剽也。目，题目也。《太平经》曰：“吾书中，善者悉使青下而丹目，合乎吾之道，乃丹青之信也。青者，生仁而有心。赤者太阳，天之正色也。”《江表传》：“时有道士琅邪干吉，先寓居东方，来吴会，立精舍，烧香读道书，制作符水以疗病，吴会人多事之。孙策尝于郡城楼上请会宾客，吉乃盛服趋度门下。诸将宾客三分之二下楼拜之，掌客者禁诃不能止。策即令收之。诸事之者，悉使妇女入见策母，请之。母谓策曰：‘干先生亦助军作福，医护将士，不可杀之。’策曰：‘昔南阳张津为交州刺史，舍前圣典训，废汉家法律，常著绛袙头，鼓琴焚香，读邪俗道书，云以助化，卒为蛮夷所杀。此甚无益，诸君但未悟耳。今此子已在鬼录，勿复费纸笔也。’即催斩之，县首于市。”其言以阴阳五行为家，而多巫觋杂语。《太平经》曰：“天失阴阳则乱其道，地失阴阳则乱其财，人失阴阳则绝其后，君臣失阴阳则其道不理，五行四时失阴阳则为灾。今天垂象为人法，故当承顺之也。”又曰：“天上有常神圣要语，时下授人以言，用使神吏应气而往来也。人众得之谓神咒也。咒百中百，十中十，其咒有可使神为除灾疾，用之所向无不愈也。”有司奏崇所上妖妄不经，乃收臧之。后张角颇有其书焉。

	 

	及灵帝即位，以楷书为然。太傅陈蕃举方正，不就。乡里宗之，每太守至，辄致礼请。中平中，与荀爽、郑玄俱以博士征，不至，卒于家。

	 

	论曰：古人有云：“善言天者，必有验于人。”《前书》武帝策茂才之词也。而张衡亦云：“天文历数，阴阳占候，今所宜急也。”郎顗、襄楷能仰瞻俯察，参诸人事，祸福吉凶既应，引之教义亦明。此盖道术所以有补于时，后人所当取鉴者也。然而其敝好巫，故君子不以专心焉。好巫谓好鬼神之事也。范寗《谷梁序》曰“《左氏》艳而富，其敝也巫”也。

	 

	赞曰：仲桓术深，蒲车屡寻。频征不至。苏竟飞书，清我旧阴。阴，县，属南阳。与光武同郡，故云我旧也。襄、郎灾戒，寔由政淫。