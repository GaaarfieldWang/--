郑兴字少赣，河南开封人也。少学《公羊春秋》。晚善《左氏传》，遂积精深思，通达其旨，同学者皆师之。《东观记》曰：“兴从博士金子严为《左氏春秋》。”天凤中，王莽年也。将门人从刘歆讲正大义，《左氏》义也。歆美兴才，使撰条例、章句、传诂，及校三统历。《说文》曰：“诂，训古言也。”音古度反。《三统历》，刘歆撰，谓夏、殷、周历也。

	 

	更始立，以司直李松行丞相事，先入长安，松以兴为长史，令还奉迎迁都。更始诸将皆山东人，咸劝留洛阳。兴说更始曰：“陛下起自荆楚，权政未施，更始起南阳，南阳属荆州，故曰荆楚也。一朝建号，而山西雄桀争诛王莽，开关郊迎者，何也?山西谓陕山已西也。此天下同苦王氏虐政，而思高祖之旧德也。今久不抚之，臣恐百姓离心，盗贼复起矣。《春秋》书‘齐小白入齐’，不称侯，未朝庙故也。小白，齐桓公也。《春秋》“齐小白入于齐”。《公羊传》曰：“曷为以国氏？当国也。其言入何？篡辞也。”今议者欲先定赤眉而后入关，是不识其本而争其末，恐国家之守转在函谷，言若不早都关中，有人先入，则国家镇守转在函谷也。虽卧洛阳，庸得安枕乎?”庸，用也。更始曰：“朕西决矣。”拜兴为谏议大夫，使安集关西及朔方、凉、益三州，还拜凉州刺史。会天水有反者，攻杀郡守，兴坐免。

	 

	时赤眉入关，东道不通，兴乃西归隗嚣，嚣虚心礼请，而兴耻为之屈，称疾不起。嚣矜己自饰，常以为西伯复作，西伯，文王也。作，起也。与诸将议自立为王。兴闻而说嚣曰：“春秋传云：‘口不道忠信之言为嚚，耳不听五声之和为聋。’《左传》富辰谏周襄王之辞。闲者诸将集会，无乃不道忠信之言；大将军之听，无乃阿而不察乎？昔文王承积德之绪，加之以睿圣，三分天下，尚服事殷。《论语》孔子曰：“三分天下有其二，以服事殷。”及武王即位，八百诸侯不谋同会，皆曰‘纣可伐矣’，武王以未知天命，还兵待时。《史记》曰，武王观兵孟津，诸侯不期而至者八百人，皆曰：“纣可伐矣。”王曰：“汝未知天命。”乃还师。后闻纣杀比干，囚箕子，乃告诸侯以伐之。故曰待时也。高祖征伐累年，犹以沛公行师。今令德虽明，世无宗周之祚，威略虽振，未有高祖之功，而欲举未可之事，昭速祸患，无乃不可乎？惟将军察之。”嚣竟不称王。后遂广置职位，以自尊高。兴复止嚣曰：“夫中郎将、太中大夫、使持节官皆王者之器，非人臣所当制也。孔子曰：‘唯器与名，不可以假人。’《左传》杜预注曰：“器，车服；名，爵号也。”不可以假人者，亦不可以假于人也。无益于实，有损于名，非尊上之意也。”嚣病之而止。病犹难也。

	 

	及嚣遣子恂入侍，将行，兴因恂求归葬父母，嚣不听而徙兴舍，益其秩礼。兴入见嚣曰：“前遭赤眉之乱，以将军僚旧，故敢归身明德。兴尝为凉州刺史，嚣为西州将军，故曰“僚旧”也。幸蒙覆载之恩，复得全其性命。兴闻事亲之道，生事之以礼，死葬之以礼，祭之以礼，奉以周旋，弗敢失坠。周旋犹遵奉也。《左传》季文子曰“先大夫臧文仲教行父事君之礼，奉以周旋，弗敢失坠”也。今为父母未葬，请乞骸骨，若以增秩徙舍，中更停留，是以亲为饵，犹钓饵也。无礼甚矣。将军焉用之！”嚣曰：“嚣将不足留故邪？”兴曰：“将军据七郡之地，七郡，天水、陇西、武威、张掖、酒泉、敦煌、金城也。拥羌胡之众，以戴本朝，德莫厚焉，威莫重焉。居则为专命之使，入必为鼎足之臣。兴，从俗者也，不敢深居屏处，因将军求进，不患不达，因将军求入，何患不亲，此兴之计不逆将军者也。兴业为父母请，不可以已，愿留妻子独归葬，将军又何猜焉？”嚣曰：“幸甚。”促为辨装，遂令与妻子俱东。时建武六年也。

	 

	侍御史杜林先与兴同寓陇右，乃荐之曰：“窃见河南郑兴，执义坚固，敦悦《诗·书》，《左传》赵衰曰“臣亟闻郤縠之言矣，郤縠悦礼乐而敦《诗·书》”也。好古博物，见疑不惑，有公孙侨、观射父之德，《左传》，子产辨黄熊，晋侯闻之，曰：“博物君子也。”观射父，楚大夫也，对楚昭王以重黎、羲和之事。见《国语》。宜侍帷幄，典职机密。昔张仲在周，燕翼宣王，而诗人悦喜。张仲，周宣王时贤臣也。燕，乐也。翼，敬也。《诗小·雅》曰：“侯谁在矣，张仲孝友。”惟陛下留听少察，以助万分。”乃征为太中大夫。

	 

	明年三月晦，日食。兴因上疏曰：

	 

	《春秋》以天反时为灾，地反物为妖，人反德为乱，乱则妖灾生。《左传》晋伯宗之辞。天反时为灾谓寒暑易节也。地反物为妖谓群物失性也。往年以来，谪咎连见，意者执事颇有阙焉。案春秋‘昭公十七年夏六月甲戌朔，日有食之’。杜预注曰：“于周为六月，于夏为四月，纯阳用事，阴气未动而侵阳也。”传曰：‘日过分而未至，言过春分而未及夏至也。三辰有灾，三辰，日、月、星也。于是百官降物，降物，素服。君不举，不举盛馔。避移时，避正寝过日食时也。乐奏鼓，伐鼓。祝用币，用币于社。史用辞。’用辞以自责也。此以上皆《左传》载鲁太史答季平子之词也。今孟夏，纯干用事，阴气未作，其灾尤重。夫国无善政，则谪见日月，变咎之来，不可不慎，其要在因人之心，择人处位也。《左传》晋士文伯曰“国无政，不用善，则自取谪于日月之灾，故政不可不慎也。务三而已，一曰择人，二曰因人，三曰从时”也。尧知鲧不可用而用之者，是屈己之明，因人之心也。齐桓反政而相管仲，晋文归国而任郤縠者，是不私其私，择人处位也。史记曰，桓公与兄子纠争位，纠使管仲将兵遮道，射桓公钩带，及桓公即位，任政于管仲也。又晋文公自秦归国，怀公故臣郤芮谋烧公宫，杀文公，宦者勃鞮告之，后文公以郤縠为中军帅。縠即郤芮之族，文公不以为仇而任焉，言唯贤是用，不私其私也。今公卿大夫多举渔阳太守郭伋可大司空者，而不以时定，道路流言，咸曰“朝廷欲用功臣”，功臣用则人位谬矣。愿陛下上师唐、虞，下览齐、晋，以成屈己从众之德，以济群臣让善之功。济，成也。

	 

	夫日月交会，数应在朔，而顷年日食，每多在晦。先时而合，皆月行疾也。日君象而月臣象，君亢急则臣下促迫，故行疾也。今年正月繁霜，自尔以来，率多寒日，正月，夏之四月。此亦急咎之罚。《书》曰：“急恒寒若。”天于贤圣之君，犹慈父之于孝子也，丁宁申戒，欲其反政，故灾变仍见，此乃国之福也。今陛下高明而群臣惶促，宜留思柔克之政，垂意《洪范》之法，克，能也。柔克谓和柔而能立事也。《尚书·洪范》曰：“高明柔克。”博采广谋，纳群下之策。

	 

	书奏，多有所纳。

	 

	帝尝问兴郊祀事，曰：“吾欲以谶断之，何如？”兴对曰：“臣不为谶。”帝怒曰：“卿之不为谶，非之邪？”兴惶恐曰：“臣于书有所未学，而无所非也。”帝意乃解。兴数言政事，依经守义，文章温雅，然以不善谶故不能任。

	 

	九年，使监征南、积弩营于津乡，征南将军岑彭、积弩将军傅俊屯津乡，以拒公孙述。津乡在今荆州也。会征南将军岑彭为刺客所杀，兴领其营，遂与大司马吴汉俱击公孙述。述死，诏兴留屯成都。顷之，侍御史举奏兴奉使私买奴婢，坐左转莲勺令。莲勺，县，属左冯翊，故城在今同州下邽县东北。莲音辇，勺音酌。是时丧乱之余，郡县残荒，兴方欲筑城郭，修礼教以化之，会以事免。

	 

	兴好古学，尤明《左氏》、《周官》，长于历数，自杜林、桓谭、卫宏之属，莫不斟酌焉。斟酌谓取其意指也。世言《左氏》者多祖于兴，而贾逵自传其父业，故有郑、贾之学。兴去莲勺，后遂不复仕，客授阌乡，阌音闻，古字也，建安中改作“闻”。三公连辟不肯应，卒于家。子众。

	 

	众字仲师。年十二，从父受《左氏春秋》，精力于学，明三统历，作《春秋难记条例》，兼通《易》、《诗》，知名于世。建武中，皇太子及山阳王荆，因虎贲中郎将梁松以缣帛聘请众，欲为通义，引籍出入殿中。众谓松曰：“太子储君，无外交之义，汉有旧防，蕃王不宜私通宾客。”遂辞不受。松复风众以“长者意，不可逆”。众曰：“犯禁触罪，不如守正而死。”太子及荆闻而奇之，亦不强也。及梁氏事败，梁松坐悬飞书诽谤下狱死，事见《梁统传》也。宾客多坐之，唯众不染于辞。

	 

	永平初，辟司空府，以明经给事中，再迁越骑司马，《汉官仪》曰“越骑司马一人，秩千石”也。复留给事中。是时北匈奴遣使求和亲。八年，显宗遣众持节使匈奴。众至北庭，虏欲令拜，众不为屈。单于大怒，围守闭之，不与水火，欲胁服众。众拔刀自誓，单于恐而止，乃更发使随众还京师。朝议复欲遣使报之，众上疏谏曰：“臣伏闻北单于所以要致汉使者，欲以离南单于之众，坚三十六国之心也。武帝开通西域，本三十六国。又当扬汉和亲，夸示邻敌，令西城欲归化者局促狐疑，怀土之人绝望中国耳。汉使既到，便偃蹇自信。信音申。若复遣之，虏必自谓得谋，其群臣驳议者不敢复言。驳议谓劝单于归汉。如是，南庭动摇，乌桓有离心矣。南单于久居汉地，具知形埶，万分离析，旋为边害。今幸有度辽之众扬威北垂，虽勿报答，不敢为患。”明帝八年，初置度辽将军，屯五原曼柏。帝不从，复遣众。众因上言：“臣前奉使不为匈奴拜，单于恚恨，故遣兵围臣。今复衔命，必见陵折。臣诚不忍持大汉节对毡裘独拜。如令匈奴遂能服臣，将有损大汉之强。”帝不听，众不得已，既行，在路连上书固争之。诏切责众，追还系廷尉，会赦归家。

	 

	其后帝见匈奴来者，问众与单于争礼之状，皆言匈奴中传众意气壮勇，虽苏武不过。乃复召众为军司马，使与虎贲中郎将马廖击车师。至敦煌，拜为中郎将，使护西域。会匈奴胁车师，围戊己校尉，众发兵救之。迁武威太守，谨修边备，虏不敢犯。迁左冯翊，政有名迹。

	 

	建初六年，代邓彪为大司农。是时肃宗议复盐铁官，众谏以为不可。武帝时国用不足，乃卖盐铁，置官以主之。昭帝罢之，今议欲复之。诏数切责，至被奏劾，众执之不移。帝不从。在位以清正称。其后受诏作《春秋删》十九篇。八年，卒官。

	 

	子安世，亦传家业，为长乐、未央厩令。《续汉志》曰：“厩令一人，秩六百石。”延光中，安帝废太子为济阴王，安世与太常桓焉、太仆来历等共正议谏争。及顺帝立，安世已卒，追赐钱帛，除子亮为郎。众曾孙公业，自有传。

	 

	范升字辩卿。代郡人也。少孤，依外家居。九岁通《论语》、《孝经》，及长，习《梁丘易》、《老子》，教授后生。宣帝时梁丘贺之《易》也。

	 

	王莽大司空王邑辟升为议曹史。时莽频发兵役，征赋繁兴，升乃奏记邑曰：“升闻子以人不闲于其父母为孝，臣以下不非其君上为忠。《论语》孔子曰：“孝哉闵子骞，人不闲于其父母兄弟之言。”闲，非也。言子骞之孝，化其父母兄弟，言人无非之者。忠臣事君，有过即谏。在下无有非君者，是忠臣也。今众人咸称朝圣，皆曰公明。盖明者无不见，圣者无不闻。今天下之事，昭昭于日月，震震于雷霆，而朝云不见，公云不闻，则元元焉所呼天？公以为是而不言，则过小矣；知而从令，则过大矣。二者于公无可以免，宜乎天下归怨于公矣。朝以远者不服为至念，升以近者不悦为重忧。今动与时戾，事与道反，驰骛覆车之辙，探汤败事之后，贾谊曰：“前车覆，后车诫。”《论语》曰：“见不善如探汤。”后出益可怪，晚发愈可惧耳。方春岁首，而动发远役，藜藿不充，田荒不耕，谷价腾跃，斛至数千，吏人陷于汤火之中，非国家之人也。如此，则胡、貊守关，青、徐之寇在于帷帐矣。王莽时，青徐二部为寇，号“青徐贼”。升有一言，可以解天下倒县，免元元之急，不可书传，愿蒙引见，极陈所怀。”邑虽然其言，而竟不用。升称病乞身，邑不听，令乘传使上党。升遂与汉兵会，因留不还。

	 

	建武二年，光武征诣怀宫，拜议郎，迁博士，上疏让曰：“臣与博士梁恭、山阳太守吕羌俱修《梁丘易》。二臣年并耆艾，经学深明，而臣不以时退，与恭并立，深知羌学，又不能达，达，进也。惭负二老，无颜于世。诵而不行，知而不言，不可开口以为人师，愿推博士以避恭、羌。”帝不许，然由是重之，数诏引见，每有大议，辄见访问。

	 

	时尚书令韩歆上疏，欲为《费氏易》、《左氏春秋》立博士，费直字长翁，善《易》，长于卦筮，见《前书》。诏下其议。四年正月，朝公卿、大夫、博士，见于云台。帝曰：“范博士可前平说。”升起对曰：“《左氏》不祖孔子，而出于丘明，师徒相传，又无其人，且非先帝所存，无因得立。”遂与韩歆及太中大夫许淑等互相辩难，日中乃罢。升退而奏曰：“臣闻主不稽古，无以承天；臣不述旧，无以奉君。陛下愍学微缺，劳心经蓺，情存博闻，故异端竞进。近有司请置《京氏易》博士，群下执事，莫能据正。《京氏》既立，《费氏》怨望，《左氏春秋》复以比类，亦希置立。《京》、《费》已行，次复《高氏》，沛人高相善《易》，与费直同时，见《前书》。《春秋》之家，又有《驺》、《夹》。《前书》曰，《驺氏》无师，《夹氏》未有其书也。如令《左氏》、《费氏》得置博士，《高氏》、《驺》、《夹》，《五经》奇异，并复求立，各有所执，乖戾分争，从之则失道，不从则失人，将恐陛下必有猒倦之听。孔子曰：‘博学约之，弗叛矣夫。’《论语》孔子之言。弗叛言不违道也。夫学而不约，必叛道也。颜渊曰：‘博我以文，约我以礼。’孔子可谓知教，颜渊可谓善学矣。《老子》曰：‘学道日损。’损犹约也。又曰：‘绝学无忧。’绝末学也。今《费》、《左》二学，无有本师，而多反异，先帝前世，有疑于此，故《京氏》虽立，辄复见废。疑道不可由，疑事不可行。《诗·书》之作，其来已久。孔子尚周流游观，至于知命，自卫反鲁，乃正《雅》、《颂》。孔子以鲁哀公十一年自卫还鲁。是时道衰乐废，孔子来还，乃正之，故《雅》、《颂》各得其所。见《史记》。今陛下草创天下，纪纲未定，虽设学官，无有弟子，诗书不讲，礼乐不修，奏立《左》、《费》，非政急务。孔子曰：‘攻乎异端，斯害也已。’攻犹习也。异端谓奇技也。传曰：‘闻疑传疑，闻信传信，而尧舜之道存。’《谷梁传》曰：“信以传信，疑以传疑。”《公羊传》曰：“君子曷为《春秋》？乐尧舜之道也。”愿陛下疑先帝之所疑，信先帝之所信，以示反本，明不专己。天下之事所以异者，以不一本也。《易》曰：‘天下之动，贞夫一也。’《易·下系》之文也。又曰：‘正其本，万事理。’今《易》无此文也。《五经》之本自孔子始，谨奏《左氏》之失凡十四事。”时难者乙太史公多引《左氏》，升又上太史公违戾《五经》，谬孔子言，及《左氏春秋》不可录三十一事。诏以下博士。

	 

	后升为出妻所告，坐系，得出，还乡里。永平中，为聊城令，坐事免，卒于家。

	 

	陈元字长孙，苍梧广信人也。广信故城在今梧州苍梧县。父钦，习《左氏春秋》，事黎阳贾护，与刘歆同时而别自名家。元父钦，字子佚。以《左氏》授王莽，自名《陈氏春秋》，故曰别也。贾护字季君。并见《前书》也。王莽从钦受《左氏》学，以钦为猒难将军。猒，一叶反。元少传父业，为之训诂，锐精覃思，至不与乡里通。以父任为郎。

	 

	建武初，元与桓谭、杜林、郑兴俱为学者所宗。时议欲立《左氏传》博士，范升奏以为《左氏》浅末，不宜立。元闻之，乃诣阙上疏曰：

	 

	陛下拨乱反正，文武并用，拨，理也。语见《公羊传》。深愍经蓺谬杂，真伪错乱，每临朝日，辄延群臣讲论圣道。知丘明至贤，亲受孔子，而《公羊》、《谷梁》传闻于后世，故诏立《左氏》，博询可否，示不专己，尽之群下也。今论者沉溺所习，玩守旧闻，固执虚言传受之辞，以非亲见实事之道。《左氏》孤学少与，与犹党也。遂为异家之所覆冒。夫至音不合众听，故伯牙绝弦；伯牙善鼓琴，钟子期善听，相与为友。子期死，伯牙破琴绝弦，不复鼓琴，以时人莫之能听也。见《吕览》。至宝不同众好，故卞和泣血。卞和得宝玉，献楚武王，王示玉人，曰“石也”，刖其右足。武王殁后，复献之文王，复曰“石也”，刖其左足。至成王时，卞和抱其璞于郊，泣尽以血继之，王乃使玉尹攻之，果得宝玉。事见《韩子》也。仲尼圣德，而不容于世，仲尼去鲁，斥齐，逐乎宋、卫，困于陈、蔡之闲。见《史记》。况于竹帛余文，其为雷同者所排，固其宜也。非陛下至明，孰能察之！

	 

	臣元窃见博士范升等所议奏《左氏春秋》不可立，及太史公违戾凡四十五事。案升为所言，前后相违，皆断截小文，媟黩微辞，以年数小差，掇为巨谬，媟，狎也；黩，垢浊也。掇，拾也，音丁括反。遗脱纤微，指为大尤，抉瑕擿衅，抉音于决反。掩其弘美，所谓“小辩破言，小言破道”者也。《大戴记·小辩篇》孔子曰：“小辩破言，小言破义，小义破道。”升等又曰：“先帝不以《左氏》为经，故不置博士，后主所宜因袭。”臣愚以为若先帝所行而后主必行者，则盘庚不当迁于殷，周公不当营洛邑，盘庚都耿，自耿迁于殷。文王都酆，武王都镐，周公辅成王营洛邑。陛下不当都山东也。往者，孝武皇帝好《公羊》，卫太子好《谷梁》，有诏诏太子受《公羊》，不得受《谷梁》。孝宣皇帝在人闲时，闻卫太子好《谷梁》，于是独学之。及即位，为石渠论而《谷梁氏》兴，石渠阁以藏秘书，在未央殿北。宣帝甘露三年，诏诸儒韦玄成、梁丘贺等讲论《五经》于石渠也。至今与《公羊》并存。此先帝后帝各有所立，不必其相因也。孔子曰，纯，俭，吾从众；至于拜下，则违之。《论语》孔子曰：“麻冕，礼也。今也纯，俭，吾从众。拜下，礼也。今拜乎上，泰也。虽违众，吾从下。”何晏注云：“麻冕，缁布冠也，古绩麻三十升以为之。纯，丝也。丝易成，故从俭。臣之与君行礼者，下拜然后升。时臣骄泰，故于上拜。今从下，礼之恭也。”夫明者独见，不惑于朱紫，听者独闻，不谬于清浊，故离朱不为巧眩移目，离朱，黄帝时明目者也，一号离娄。《慎子》曰：“离朱之明，察毫末于百步之外。”师旷不为新声易耳。桓谭《新论》曰：“晋师旷善知音，卫灵公将之晋，宿于濮水之上，夜闻新声，召师涓告之曰：‘为我听写之。’曰：‘臣得之矣。’遂之晋。晋平公飨之，酒酣，灵公曰：‘有新声，愿奏之。’乃令师涓鼓琴。未终，师旷止之曰：‘此亡国之声也。’”方今干戈少弭，戎事略戢，留思圣蓺，眷顾儒雅，采孔子拜下之义，卒渊圣独见之旨，分明白黑，建立《左氏》，解释先圣之积结，洮汰学者之累惑，洮汰犹洗濯也。使基业垂于万世，后进无复狐疑，则天下幸甚。

	 

	臣元愚鄙，尝传师言。如得以褐衣召见，俯伏庭下，褐，织毛为布，贫者之服也。诵孔氏之正道，理丘明之宿冤；若辞不合经，事不稽古，退就重诛，虽死之日，生之年也。

	 

	书奏，下其议，范升复与元相辩难，凡十余上。帝卒立《左氏》学，太常选博士四人，元为第一。帝以元新忿争，乃用其次司隶从事李封，于是诸儒以《左氏》之立，论议欢哗，自公卿以下，数廷争之。会封病卒，《左氏》复废。

	 

	元以才高著名，辟司空李通府。时大司农江冯上言，宜令司隶校尉督察三公。事下三府。元上疏曰：“臣闻师臣者帝，宾臣者霸。言以臣为师，以臣为宾也。故武王以太公为师，齐桓以夷吾为仲父。孔子曰：‘百官总己听于冢宰。’《论语》文也。近则高帝优相国之礼，萧何为相国，高帝赐剑履上殿，入朝不趋。太宗假宰辅之权。太宗，孝文也。申屠嘉为丞相，坐府召太中大夫邓通，欲诛之。孝文使持节召通，令人谢嘉，故曰：“假权”也。及亡新王莽，遭汉中衰，专操国柄，以偷天下，偷，窃也。况己自喻，不信群臣。夺公辅之任，损宰相之威，以刺举为明，徼讦为直。至乃陪仆告其君长，子弟变其父兄，王莽时开吏告其将，奴婢告其主。罔密法峻，大臣无所措手足。然不能禁董忠之谋，身为世戮。董忠为王莽大司马，共刘歆等谋诛莽，事发觉死也。故人君患在自骄，不患骄臣；失在自任，不在任人。是以文王有日昊之劳，周公执吐握之恭，《尚书》曰：“文王自朝至于日中昊，不遑暇食。”史记曰，伯禽封鲁，周公戒之曰：“我文王之子，武王之弟，成王之叔父，亦不贱矣。我一沐三握发，一饭三吐哺，以待士，犹恐失天下之贤人，汝无以国骄人也。”不闻其崇刺举，务督察也。方今四方尚扰，天下未一，百姓观听，咸张耳目。陛下宜修文武之圣典，袭祖宗之遗德，劳心下士，屈节待贤，诚不宜使有司察公辅之名。”帝从之，宣下其议。司察犹督察也。

	 

	李通罢，元后复辟司徒欧阳歙府，数陈当世便事、郊庙之礼，帝不能用。以病去，年老，卒于家。子坚卿，有文章。

	 

	贾逵字景伯，扶风平陵人也。九世祖谊，文帝时为梁王太傅。为文帝子梁王揖之傅也。曾祖父光，为常山太守，宣帝时以吏二千石自洛阳徙焉。父徽，从刘歆受《左氏春秋》，兼习《国语》、《周官》，又受《古文尚书》于涂恽，《风俗通》曰：“涂姓，涂山氏之后。”恽字子真，受《尚书》于胡常，见《前书》。学《毛诗》于谢曼卿，作《左氏条例》二十一篇。

	 

	逵悉传父业，弱冠能诵《左氏传》及《五经》本文，以《大夏侯尚书》教授，虽为古学，兼通五家《谷梁》之说。五家谓尹更始、刘向、周庆、丁姓、王彦等，皆为《谷梁》，见《前书》也。自为儿童，常在太学，不通人闲事。身长八尺二寸，诸儒为之语曰：“问事不休贾长头。”性恺悌，多智思，俶傥有大节。恺，乐也。悌，易也。言有和乐简易之德也。俶傥，卓异也。尤明《左氏传》、《国语》，为之《解诂》五十一篇，《左氏》三十篇，《国语》二十一篇也。永平中，上疏献之。显宗重其书，写藏秘櫲。

	 

	时有神雀集宫殿官府，冠羽有五采色，帝异之，以问临邑侯刘复，临邑，东郡县也。复，齐武王伯升孙，北海王兴子。复不能对，荐逵博物多识，帝乃召见逵，问之。对曰：“昔武王终父之业，鸑鷟在岐，鸑鷟，凤之别名也。周大夫内史过对周惠王曰：“周之兴也，鸑鷟鸣于岐山。”事见《国语》也。宣帝威怀戎狄，神雀仍集，此胡降之征也。”仍，频也。宣帝时神雀再见，改为年号，后匈奴降服，呼韩入朝也。帝来兰台给笔札，使作《神雀颂》，拜为郎，与班固并校秘书，应对左右。

	 

	肃宗立，降意儒术，特好《古文尚书》、《左氏传》。建初元年，诏逵入讲北宫白虎观、南宫云台。帝善逵说，使发出《左氏传》大义长于二传者。逵于是具条奏之曰：

	 

	臣谨擿出《左氏》三十事尤著明者，斯皆君臣之正义，父子之纪纲。其余同《公羊》者什有七八，或文简小异，无害大体。至如祭仲、纪季、伍子胥、叔术之属，《左氏》义深于君父，《父羊》多任于权变，《左传》，宋人执郑祭仲，曰：“不立突，将死。”祭仲许之，遂出昭公而立厉公。杜预注云：“祭之如宋，非会非聘，见诱被拘。废长立少，故事名罪之。”《公羊传》曰：“祭仲者何？郑之相也。何以不名？贤也。何贤乎祭仲？以为知权也。其知权柰何？宋人执之，谓之曰：‘为我出忽而立突。’祭仲不从其言，则君必死，国必亡；从其言，则君可以生易死，国可以存易亡。”古之有权者，祭仲之权是也。《左传》，纪季以酅入于齐，纪侯大去其国。贾逵以为纪季不能兄弟同心以存国，乃背兄归仇，书以讥之。《公羊传》曰：“纪季者何？纪侯之弟也。何以不名？贤也。何贤乎？服罪也。其服罪柰何？请后五庙以存姑姊妹。”《左传》，楚平王将杀伍奢，召伍奢子伍尚、伍员曰：“来，吾免而父。”尚谓员曰：“闻免父之命，不可以莫之奔，亲戚为戮，不可以莫之报。父不可弃，名不可废。”子胥奔吴，遂以吴师入郢，卒复父仇。《公羊传》曰：“父受诛，子复仇，推刃之道也。”公羊不许子胥复仇，是不深父也。《左传》曰：“冬，邾黑肱以滥来奔。贱而书名，重地故也。君子曰：‘名之不可不慎。’以地叛，虽贱必书。地以名其人，终为不义，不可灭已。是以君子动则思礼，行则思义。”《公羊传》曰：“冬，黑弓以滥来奔，文何以无邾娄？通滥也。曷为通滥？贤者子孙宜有地。贤者孰谓？谓叔术也。何贤乎叔术？让国也。”其相殊绝，固以甚远，而冤抑积久，莫肯分明。

	 

	臣以永平中上言《左氏》与图谶合者，先帝不遗刍荛，省纳臣言，写其传诂，藏之秘书。建平中，建平，哀帝年也。侍中刘歆欲立《左氏》，不先暴论大义，而轻移太常，恃其义长，诋挫诸儒，诸儒内怀不服，相与排之。排，摈滥也。刘歆欲建立《左氏》，哀帝令歆与诸儒讲论其义，诸博士不肯置对，歆乃移书太常以责之，故被排摈。事见《前书》。孝哀皇帝重逆众心，故出歆为河内太守。从是攻击《左氏》，遂为重仇。至光武皇帝，奋独见之明，兴立《左氏》、《谷梁》，会二家先师不晓图谶，故令中道而废。凡所以存先王之道者，要在安上理民也。今《左氏》崇君父，卑臣子，强干弱枝，劝善戒恶，至明至切，至直至顺。《左传》曰：“翼戴天子，加之以恭。”又曰：“君命，天也，天可仇乎？委质策名，贰乃辟也。父教子贰，何以事君？”又曰：“弃父之命，恶用子矣，以有无父之国则可。”是崇君父，卑臣子也。《左氏》王人虽微，序在诸侯之上。又曰：“五大不在边，五细不在庭，末大必折，尾大不掉。”是强干弱枝也。又曰：“尽而不污，惩恶而劝善，非圣人谁能修之？”《史记》曰，孔子曰：“我欲载之空言，不如见之行事深切著明也。”且三代异物，损益随时，故先帝博观异家，各有所采。《易》有施、孟，复立梁丘，施仇、孟喜、梁丘贺也。《尚书》欧阳，复有大小夏侯，欧阳和伯、大夏侯胜、小夏侯建也。并见《前书》。今三传之异亦犹是也。又《五经》家皆无以证图谶明刘氏为尧后者，而《左氏》独有明文。春秋晋大夫蔡墨曰：“陶唐氏既衰，其后有刘累，学扰龙，事孔甲，范氏其后也。”范会自秦还晋，其处者为刘氏。明汉承尧后也。《五经》家皆言颛顼代黄帝，而尧不得为火德。《史记》曰“黄帝崩，其孙昌意之子立，是为帝颛顼”。当时《五经》家同为此说。若以颛顼代黄帝以土德王，即颛顼当为金德，高辛为水德，尧为木德。汉承尧后，自然不得为火德也。左氏以为少昊代黄帝，即图谶所谓帝宣也。《左氏传》曰：“黄帝氏以云纪，少昊氏以鸟纪。”是以少昊代黄帝也。《河图》曰：“大星如虹，下流华渚，女节意感，生白帝朱宣。”宋均注曰：“朱宣，少昊氏也。”如令尧不得为火，则汉不得为赤。其所发明，补益实多。

	 

	陛下通天然之明，建大圣之本，改元正历，垂万世则，改元谓改建初九年为元和元年，正历谓元和二年始用《四分历》也。是以麟凤百数，嘉瑞杂沓。杂沓言多也。章帝时，凤皇见百三十九，骐麟五十二，白虎二十九，黄龙三十四，神雀、白燕等史官不可胜纪。见《东观记》。犹朝夕恪勤，游情《六蓺》，研机综微，靡不审核。核，实也。若复留意废学，以广圣见，庶几无所遗失矣。废学谓《左氏传》也。

	 

	书奏，帝嘉之，赐布五百匹，衣一袭，令逵自选《公羊》严、颜诸生高才者二十人，教以《左氏》，公羊高作《春秋》传，号曰《公羊春秋》。严彭祖、颜安乐俱受《公羊春秋》，故《公羊》有严、颜之学。见《前书》也。与简纸经传各一通。竹简及纸也。

	 

	逵母常有疾，帝欲加赐，以校书例多，特以钱二十万，使颍阳侯马防与之。谓防曰：“贾逵母病，此子无人事于外，无人事谓不广交通也。屡空则从孤竹之子于首阳山矣。”屡，数也。空，乏也。《史记》曰，伯夷、叔齐，孤竹君之子也，隐于首阳山，卒饿死也。

	 

	逵数为帝言《古文尚书》与经传《尔雅》诂训相应，诏令撰《欧阳》、《大·小夏侯·尚书·古文》同异。逵集为三卷，帝善之。复令撰《齐》、《鲁》、《韩诗》与《毛氏》异同。并作《周官解故》。辕固，齐人也，为《齐诗》；申公，鲁人也，为《鲁诗》；韩婴为《韩诗》；毛苌为《毛诗》。故谓事之指意也。迁逵为卫士令。北宫卫士令一人，掌南、北宫，秩比六百石，见《续汉志》也。八年，乃诏诸儒各选高才生，受《左氏》、《谷梁春秋》、《古文尚书》、《毛诗》，由是四经遂行于世。皆拜逵所选弟子及门生为千乘王国郎，千乘王伉，章帝子也。朝夕受业黄门署，学者皆欣欣羡慕焉。

	 

	和帝即位，永元三年，以逵为左中郎将。八年，复为侍中，领骑都尉。内备帷幄，兼领秘书近署，甚见信用。

	 

	逵荐东莱司马均、陈国汝郁，帝即征之，并蒙优礼。均字少宾，安贫好学，隐居教授，不应辟命。信诚行乎州里，乡人有所计争，辄令祝少宾，祝，诅也。《东观记》曰：“争曲直者，辄言‘敢祝少宾乎’？心不直者，终不敢祝也。”不直者终无敢言。位至侍中，以老病乞身，帝赐以大夫禄，归乡里。郁字叔异，性仁孝，《东观记》曰：“郁年五岁，母病不能食，郁常抱持啼泣，亦不食。母怜之，强为饭。宗亲共异之，因字曰‘异’也。”及亲殁，遂隐处山泽。后累迁为鲁相，以德教化，百姓称之，流人归者八九千户。

	 

	逵所著经传义诂及论难百余万言，又作诗、颂、诔、书、连珠、酒令凡九篇，学者宗之，后世称为通儒。应劭《风俗通》义曰：“授先王之制，立当时之事，纲纪国体，原本要化，此通儒也。”然不修小节，当世以此颇讥焉，故不至大官。永元十三年卒，时年七十二。朝廷愍惜，除两子为太子舍人。

	 

	论曰：郑、贾之学，行乎数百年中，遂为诸儒宗，亦徒有以焉尔。言贾、郑虽为儒宗，而不为帝所重，故曰“亦徒有以焉尔”。桓谭以不善谶流亡，郑兴以逊辞仅免，贾逵能附会文致，最差贵显。贾逵附会文致，谓引《左氏》明汉为尧后也。世主以此论学，悲矣哉！言时主不重经而重谶也。

	 

	张霸字伯饶，蜀郡成都人也。年数岁而知孝让，虽出入饮食，自然合礼，乡人号为“张曾子。”七岁通《春秋》，复欲进余经，父母曰“汝小未能也”，霸曰“我饶为之”，故字曰“饶”焉。饶犹益也。

	 

	后就长水校尉樊鲦受严氏《公羊春秋》，遂博览《五经》。诸生孙林、刘固、段著等慕之，各市宅其傍，以就学焉。

	 

	举孝廉光禄主事，稍迁，光禄勋之主事也，见《汉官》。永元中为会稽太守，表用郡人处士顾奉、公孙松等。奉后为颍川太守，松为司隶校尉，并有名称。其余有业行者，皆见擢用。郡中争厉志节，习经者以千数，道路但闻诵声。

	 

	初，霸以樊鲦删《严氏春秋》犹多繁辞，乃减定为二十万言，更名《张氏学》。

	 

	霸始到越，贼未解，郡界不宁，乃移书开购，明用信赏，贼遂束手归附，不烦士卒之力。童谣曰：“弃我戟，捐我矛，盗贼尽，吏皆休。”视事三年，谓掾史曰：“太守起自孤生，致位郡守。盖日中则移，月满则亏。《史记》蔡泽之辞也。《易·丰卦》曰“日中则昊，月盈则食”也。老氏有言：‘知足不辱。’”遂上病。

	 

	后征，四迁为侍中。时皇后兄虎贲中郎将邓骘，当朝贵盛，闻霸名行，欲与为交，霸逡巡不答，众人笑其不识时务。后当为五更，会疾卒，年七十。遗来诸子曰：“昔延州使齐，子死嬴、博，因坎路侧，遂以葬焉。嬴、博，二县名，属泰山郡。《礼记》曰：“延陵季子适齐，其长子死于嬴、博之闲，因葬焉。”今蜀道阻远，不宜归茔，可止此葬，足藏发齿而已。务遵速朽，副我本心。人生一世，但当畏敬于人，若不善加己，直为受之。”诸子承命，葬于河南梁县，因遂家焉。将作大匠翟酺等与诸儒门人追录本行，谥曰宪文。中子楷。

	 

	楷字公超，通《严氏春秋》、《古文尚书》，门徒常百人。宾客慕之，自父党夙儒，偕造门焉。车马填街，徒从无所止，黄门及贵戚之家，皆起舍巷次，以候过客往来之利。楷疾其如此，辄徙避之。家贫无以为业，常乘驴车至县卖药，足给食者，辄还乡里。司隶举茂才，除长陵令，不至官。隐居弘农山中，学者随之，所居成市，后华阴山南遂有公超市。五府连辟，举贤良方正，不就。五府，太傅、太尉、司徒、司空、大将军也。

	 

	汉安元年，顺帝特下诏告河南尹曰：“故长陵令张楷行慕原宪，操拟夷、齐，原宪，鲁人，字子思，孔子弟子。清约守节，贫而乐道。轻贵乐贱，窜迹幽薮，高志确然，独拔群俗。前比征命，盘桓未至，将主者玩习于常，优贤不足，使其难进欤？郡时以礼发遣。”楷复告疾不到。

	 

	性好道术，能作五里雾。时关西人裴优亦能为三里雾，自以不如楷，从学之，楷避不肯见。桓帝即位，优遂行雾作贼，事觉被考，引楷言从学术，楷坐系廷尉诏狱，积二年，恒讽诵经籍，作《尚书注》。后以事无验，见原还家。建和三年，下诏安车备礼聘之，辞以笃疾不行。年七十，终于家。子陵。

	 

	陵字处冲，官至尚书。元嘉中，岁首朝贺，大将军梁冀带剑入省，陵呵叱令出，来羽林、虎贲夺冀剑。冀跪谢，陵不应，即劾奏冀，请廷尉论罪，有诏以一岁俸赎，而百僚肃然。

	 

	初，冀弟不疑为河南尹，举陵孝廉。不疑疾陵之奏冀，因谓曰：“昔举君，适所以自罚也。”陵对曰：“明府不以陵不肖，误见擢序，今申公宪，以报私恩。”不疑有愧色。陵弟玄。

	 

	玄字处虚，沉深有才略，以时乱不仕。司空张温数以礼辟，不能致。中平二年，温以车骑将军出征凉州贼边章等，将行，玄自田庐被褐带索，要说温曰：“天下寇贼云起，岂不以黄门常侍无道故乎？闻中贵人公卿已下当出祖道于平乐观，明公总天下威重，握六师之要，若于中坐酒酣，鸣金鼓，整行阵，召军正执有罪者诛之，引兵还屯都亭，以次翦除中官，解天下之倒县，报海内之怨毒，然后显用隐逸忠正之士，则边章之徒宛转股掌之上矣。”温闻大震，不能对，良久谓玄曰：“处虚，非不悦子之言，顾吾不能行，如何！”玄乃叹曰：“事行则为福，不行则为贼。今与公长辞矣。”即仰药欲饮之。温前执其手曰：“子忠于我，我不能用，是吾罪也，子何为当然！且出口入耳之言，谁今知之！”《左传》曰：“言出于余口，入于尔耳。”玄遂去，隐居鲁阳山中。山在今汝州南。及董卓秉政，闻之，辟以为掾，举侍御史，不就。卓临之以兵，不得已强起，至轮氏，道病终。轮氏，县，属颍川郡，故城在今洛州洛阳县城西南。

	 

	赞曰：中世儒门，贾、郑名学。众驰一介，争礼毡幄。一介，单使也。《左传》曰：“君亦不使一介行李告于寡君。”毡幄谓匈奴也。升、元守经，义偏情较，霸贵知止，辞交戚里。公超善术，所舍成市。