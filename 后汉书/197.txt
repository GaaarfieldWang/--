《前书》直言《匈奴传》，不言南北，今称南者，明其为北生义也。以南单于向化尤深，故举其顺者以冠之。《东观记》称《匈奴南单于列传》，范晔因去其“单于”二字。

	 

	南匈奴醯落尸逐鞮单于比者，醯音火兮反。呼韩邪单于之孙，《前书》曰：“单于者，广大之貌也，言其象天单于然也。”呼韩邪即冒顿单于八代孙，虚闾权渠单于子也，名稽侯□。□音山谏反。东观记曰：“单于比，匈奴头曼十八代孙。”臣贤案：头曼即冒顿单于父，自头曼单于至比，父子相承十代，以单于相传乃十八代也。乌珠留若鞮单于之子也。匈奴谓孝为若鞮。自呼韩邪单于降后，与汉亲密，见汉帝谥常为孝，慕之。至其子复珠累单于以下皆称若鞮，南单于比以下直称鞮也。自呼韩邪后，诸子以次立，至比季父孝单于舆时，以比为右薁鞬日逐王，部领南边及乌桓。薁音于六反。鞬音九言反。下并同。

	 

	建武初，彭宠反畔于渔阳，单于与共连兵，因复权立卢芳，使入居五原。《东观记》：“芳，安定人。属国胡数千畔，在参蛮，芳从之，诈姓刘氏，自称西平王。会匈奴句林王将兵来降参蛮胡，芳因随入匈奴，留数年。单于以中国未定，欲辅立之，遣毋楼且王求入五原，与假号将军李兴等结谋，兴北至单于庭迎芳。芳外倚匈奴，内因兴等，故能广略边郡。”光武初，方平诸夏，未遑外事。遑，暇也。至六年，始令归德侯刘飒使匈奴，匈奴亦遣使来献，汉复令中郎将韩统报命，赂遗金币，以通旧好。旧好谓宣帝、元帝之代与国和亲。而单于骄踞，自比冒顿，冒顿，匈奴单于头曼之子也，即夏后氏之苗裔也，其先曰淳维。自淳维至头曼千有余岁。冒顿当始皇之时，为鸣镝弑头曼，代立，控弦三十余万，强盛，与诸夏为敌国，踞嫚无礼，窘厄高祖，戏侮吕后。事具《前书》。对使者辞语悖慢，《前书》：“更始二年冬，遣中郎将归德侯飒、大司马护军陈遵使匈奴，授单于汉旧制玺绶。单于舆骄，谓遵、飒曰：‘匈奴本与汉为兄弟。匈奴中乱，孝宣帝辅立呼韩邪单于，故称臣以尊汉。今汉亦大乱，为王莽篡位，匈奴亦出击莽，空其边境。今天下骚动思汉，莽卒以败而汉复兴，亦我力也，当复尊我。’遵与相□距，单于终持此论。”语词悖慢，即此类也。帝待之如初。初，使命常通，而匈奴数与卢芳共侵北边。九年，遣大司马吴汉等击之，经岁无功，而匈奴转盛，钞暴日增。十三年，遂寇河东，州郡不能禁。于是渐徙幽、并边人于常山关、居庸关已东，《前书》代郡有常山关，上谷郡居庸县有关。匈奴左部遂复转居塞内。朝廷患之，增缘边兵郡数千人，大筑亭候，修烽火。匈奴闻汉购求卢芳，贪得财帛，乃遣芳还降，望得其赏。而芳以自归为功，不称匈奴所遣，单于复耻言其计，故赏遂不行。由是大恨，入寇尤深。二十年，遂至上党、扶风、天水。二十一年冬，复寇上谷、中山，杀略钞掠甚众，北边无复宁岁。言缘边之郡无安宁之岁。

	 

	初，单于弟右谷蠡王伊屠知牙师谷音鹿。蠡音离。以次当为左贤王。左贤王即是单于储副。单于欲传其子，遂杀知牙师。知牙师者，王昭君之子也。昭君字嫱，南郡人也。《前书》曰：“南郡秭归人。”初，元帝时，以良家子选入掖庭。时呼韩邪来朝，帝来以宫女五人赐之。昭君入宫数岁，不得见御，积悲怨，乃请掖庭令求行。呼韩邪临辞大会，帝召五女以示之。昭君丰容靓饰，光明汉宫，顾景裴回，竦动左右。帝见大惊，意欲留之，而难于失信，遂与匈奴。生二子。及呼韩邪死，其前阏氏子代立，欲妻之，昭君上书求归，成帝来令从胡俗，遂复为后单于阏氏焉。

	 

	比见知牙师被诛，出怨言曰：“以兄弟言之，右谷蠡王次当立；以子言之，我前单于长子，我当立。”遂内怀猜惧，庭会稀阔。单于疑之，乃遣两骨都侯监领比所部兵。二十二年，单于舆死，子左贤王乌达鞮侯立为单于。复死，弟左贤王蒲奴立为单于。比不得立，既怀愤恨。而匈奴中连年旱蝗，赤地数千里，草木尽枯，人畜饥疫，死耗太半。三分损二为太半。单于畏汉乘其敝，乃遣使诣渔阳求和亲。于是遣中郎将李茂报命。而比密遣汉人郭衡奉匈奴地图，二十三年，诣西河太守求内附。两骨都侯颇觉其意，会五月龙祠，《前书》曰：“匈奴法，岁正月诸长小会单于庭祠，五月大会龙城，祭其先天地鬼神，八月大会蹛林，课校人畜计。”蹛音带，又音多。因白单于，言薁鞬日逐夙来欲为不善，若不诛，且乱国。时比弟渐将王在单于帐下，闻之，驰以报比。比惧，遂敛所主南边八部众四五万人，待两骨都侯还，欲杀之。骨都侯且到，知其谋，皆轻骑亡去，以告单于。单于遣万骑击之，见比众盛，不敢进而还。

	 

	二十四年春，八部大人共议立比为呼韩邪单于，以其大父尝依汉得安，故欲袭其号。于是款五原塞，愿永为蕃蔽，捍御北虏。帝用五官中郎将耿国议，乃许之。其冬，比自立为呼韩邪单于。《东观记》曰：“十二月癸丑，匈奴始分为南北单于。”

	 

	二十五年春，遣弟左贤王莫将兵万余人击北单于弟薁鞬左贤王，生获之；又破北单于帐下，并得其众合万余人，马七千匹、牛羊万头。北单于震怖，却地千里。初，帝造战车，可驾数牛，上作楼橹，置于塞上，以拒匈奴。橹即楼也。《释名》曰：“楼无屋为橹也。”时人见者或相谓曰：“谶言汉九世当却北狄地千里，岂谓此邪？”及是，果拓地焉。北部薁鞬骨都侯与右骨都侯率众三万余人来归南单于，南单于复遣使诣阙，奉藩称臣，献国珍宝，求使者监护，遣侍子，修旧约。

	 

	二十六年，遣中郎将段郴、丑吟反。副校尉王郁使南单于，立其庭，去五原西部塞八十里。单于乃延迎使者。使者曰：“单于当伏拜受诏。”单于顾望有顷，乃伏称臣。拜讫，令译晓使者曰：“单于新立，诚惭于左右，愿使者众中无相屈折也。”骨都侯等见，皆泣下。郴等反命，诏乃听南单于入居云中。遣使上书，献骆驼二头，文马十匹。杜预注《左传》曰：“文马，画马为文也。”夏，南单于所获北虏薁鞬左贤王将其众及南部五骨都侯合三万余人畔归，去北庭三百余里，共立薁鞬左贤王为单于。月余日，更相攻击，五骨都侯皆死，左贤王遂自杀，诸骨都侯子各拥兵自守。秋，南单于遣子入侍，奉奏诣阙。诏赐单于冠带、衣裳、黄金玺、盭緺绶，盭音戾，草名。以戾草染绶，因以为名，则汉诸侯王制。戾，绿色。緺，古蛙反。又《说文》曰“紫青色”也。安车羽盖，华藻驾驷，宝剑弓箭，黑节三，驸马二，黄金、锦绣、缯布万匹，絮万斤，乐器鼓车，棨戟甲兵，饮食什器。有衣之戟曰棨。又转河东米糒二万五千斛，牛羊三万六千头，以赡给之。令中郎将置安集掾史将驰刑五十人，持兵弩随单于所处，参辞讼，察动静。单于岁尽辄遣奉奏，送侍子入朝，中郎将从事一人将领诣阙。汉遣谒者送前侍子还单于庭，交会道路。元正朝贺，拜祠陵庙毕，汉乃遣单于使，令谒者将送，赐彩缯千匹，锦四端，金十斤，太官御食酱及橙、橘、龙眼、荔支；赐单于母及诸阏氏、单于子及左右贤王、左右谷蠡王、骨都侯有功善者，缯彩合万四。岁以为常。

	 

	匈奴俗，岁有三龙祠，常以正月、五月、九月戊日祭天神。南单于既内附，兼祠汉帝，因会诸部，议国事，走马及骆驼为乐。其大臣贵者左贤王，次左谷蠡王，次右贤王，次右谷蠡王，谓之四角；次左右日逐王，次左右温禺鞮王，次左右渐将王，是为六角：皆单于子弟，次第当为单于者也。异姓大臣左右骨都侯，次左右尸逐骨都侯，其余日逐、且渠、当户诸官号，且音子余反。各以权力优劣、部众多少为高下次第焉。单于姓虚连题。《前书》曰：“单于姓挛鞮氏，其国称之曰‘摚犁孤屠’。匈奴谓天为摚犁，谓子为孤屠。”与此不同也。异姓有呼衍氏、须卜氏、丘林氏、兰氏前书冒顿单于时，大姓有呼衍氏、兰氏、须卜氏三姓，贵种也。四姓，为国中名族，常与单于婚姻。呼衍氏为左，兰氏、须卜氏为右，主断狱听讼，当决轻重，口白单于，无文书簿领焉。

	 

	冬，前畔五骨都侯子复将其众三千人归南部，北单于使骑追击。悉获其众。南单于遣兵拒之，逆战不利。于是复诏单于徙居西河美稷，因使中郎将段郴及副校尉王郁留西河拥护之，为设官府、从事、掾史。令西河长史岁将骑二千，?刑五百人，助中郎将卫护单于，冬屯夏罢。自后以为常，及悉复缘边八郡。

	 

	南单于既居西河，亦列置诸部王，助为捍戍。使韩氏骨都侯屯北地，右贤王屯朔方，当于骨都侯屯五原，呼衍骨都侯屯云中，郎氏骨都侯屯定襄，左南将军屯雁门，栗籍骨都侯屯代郡，皆领部众为郡县侦罗耳目。侦音丑政反。罗音力贺反。犹今言探候侦罗也。北单于惶恐，颇还所略汉人，以示善意。钞兵每到南部下，还过亭候，辄谢曰：“自击亡虏薁鞬日逐耳，非敢犯汉人也。”

	 

	二十七年，北单于遂遣使诣武威求和亲，天子召公卿廷议，不决。皇太子言曰：“南单于新附，北虏惧于见伐，故倾耳而听，争欲归义耳。今未能出兵，而反交通北虏，臣恐南单于将有二心，北虏降者且不复来矣。”帝然之，告武威太守勿受其使。

	 

	二十八年，北匈奴复遣使诣阙，贡马及裘，更乞和亲，并请音乐，又求率西域诸国胡客与俱献见。帝下三府议酬答之宜。司徒掾班彪奏曰：

	 

	臣闻孝宣皇帝来边守尉曰：“匈奴大国，多变诈。交接得其情，则却敌折冲；应对入其数，则反为轻欺。”今北匈奴见南单于来附，惧谋其国，故数乞和亲，又远驱牛马与汉合市，重遣名王，多所贡献，斯皆外示富强，以相欺诞也。臣见其献益重，知其国益虚，归亲愈数，为惧愈多。然今既未获助南，则亦不宜绝北，羁縻之义，礼无不答。谓可颇加赏赐，略与所献相当，明加晓告以前世呼韩邪、郅支行事。呼韩单于称臣受赏，郅支单于背德被诛，以此二者行事晓告之也。郅支即呼韩兄，名呼屠吾斯，自立为单于，击走呼韩邪单于者也。

	 

	报答之辞，令必有适。适犹所也，言报答之辞必令得所也。今立槁草并上，曰：“单于不忘汉恩，追念先祖旧约，欲修和亲，以辅身安国，计议甚高，为单于嘉之。往者，匈奴数有乘乱，呼韩邪、郅支自相仇隙，并蒙孝宣皇帝垂恩救护，故各遣侍子称藩保塞。其后郅支忿戾，自绝皇泽，而呼韩附亲，忠孝弥著。及汉灭郅支，元帝时，郅支坐杀使者谷吉，都护甘延寿与副陈汤发西域兵诛斩之。遂保国传嗣，子孙相继。今南单于携众南向，款塞归命。自以呼韩嫡长，次第当立，而侵夺失职，猜疑相背，数请兵将，归埽北庭，策谋纷纭，无所不至。惟念斯言不可独听，又以北单于比年贡献，欲修和亲，故拒而未许，将以成单于忠孝之义。汉秉威信，总率万国，日月所照，皆为臣妾。殊俗百蛮，义无亲疏，服顺者褒赏，畔逆者诛罚，善恶之效，呼韩、郅支是也。今单于欲修和亲，款诚已达，何嫌而欲率西域诸国俱来献见？西域国属匈奴，与属汉何异？单于数连兵乱，国内虚耗，贡物裁以通礼，何必献马裘？今赍杂缯五百匹，弓鞬韥丸一，矢四发，遣遗单于。鞬音居言反。方言云：“臧弓为鞬，臧箭为韥。”韥丸即箭箙也。矢十二曰发，见《汉书音义》。又赐献马左骨都侯、右谷蠡王杂缯各四百匹，斩马剑各一。尚方，少府属官。作供御器物，故有斩马剑。言剑利可以斩马。单于前言先帝时所赐呼韩邪竽、瑟、空侯皆败，愿复裁赐。言更请裁赐也。念单于国尚未安，方厉武节，以战攻为务，竽瑟之用不如良弓利剑，故未以赍。言不赍，持往遗也。朕不爱小物于单于，便宜所欲，遣驿以闻。”

	 

	帝悉纳从之。二十九年，赐南单于羊数万头。三十一年，北匈奴复遣使如前，乃玺书报答，赐以彩缯，不遣使者。

	 

	单于比立九年薨，中郎将段郴将兵赴吊，祭以酒米，分兵卫护之。比弟左贤王莫立，帝遣使者赍玺书镇慰，拜授玺绶，遗冠帻，绛单衣三袭，童子佩刀、绲带各一，童子刀谓小刀也。《说文》曰：“绲，织成带也。”音古本反。又赐缯彩四千匹，令赏赐诸王、骨都侯已下。其后单于薨，吊祭慰赐，以此为常。吊祭其薨者，慰其新立者。

	 

	丘浮尤鞮单于莫，中元元年立，一年薨，弟汗立。

	 

	伊伐于虑鞮单于汗，中元二年立。永平二年，北匈奴护于丘率众千余人来降。南部单于汗立二年薨，单于比之子适立。

	 

	醯僮尸逐侯鞮单于适，永平二年立。五年冬，北匈奴六七千骑入于五原塞，遂寇云中至原阳，南单于击却之，原阳，县名，属云中郡。西河长史马襄赴救，虏乃引去。

	 

	单于适立四年薨，单于莫子苏立，是为丘除车林鞮单于。数月复薨，单于适之弟长立。

	 

	胡邪尸逐侯鞮单于长，永平六年立。时北匈奴犹盛，数寇边，朝廷以为忧。会北单于欲合市，遣使求和亲，显宗冀其交通，不复为寇。乃许之。

	 

	八年，遣越骑司马郑众北使报命，而南部须卜骨都侯等知汉与北虏交使，怀嫌怨欲畔，密因北使，令遣兵迎之。郑众出塞，疑有异，伺候果得须卜使人，乃上言宜更置大将，以防二虏交通。由是始置度辽营，以中郎将吴棠行度辽将军事，副校尉来苗、左校尉阎章、右校尉张国将黎阳虎牙营士屯五原曼柏。《汉官仪》曰：“光武以幽、冀、并兵克定天下，故于黎阳立营，以谒者监领兵骑千人。”又遣骑都尉秦彭将兵屯美稷。其年秋，北虏果遣二千骑候望朔方，作马革船，欲度迎南部畔者，以汉有备，乃引去。复数寇钞边郡，焚烧城邑，杀略甚众，河西城门昼闭。帝患之。

	 

	十六年，乃大发缘边兵，遣诸将四道出塞，北征匈奴。南单于遣左贤王信随太仆祭肜及吴棠出朔方高阙，攻皋林温禺犊王于涿邪山。虏闻汉兵来，悉度漠去。肜、棠坐不至涿邪山免，以骑都尉来苗行度辽将军。其年，北匈奴入云中，遂至渔阳，太守廉范击却之。诏遣使者高弘发三郡兵追之，无所得。

	 

	建初元年，来苗迁济阴太守，以征西将军耿秉行度辽将军。时皋林温禺犊王复将众还居涿邪山，南单于闻知，遣轻骑与缘边郡及乌桓兵出塞击之，斩首数百级，降者三四千人。其年，南部苦蝗，大饥，肃宗禀给其贫人三万余口。七年，耿秉迁执金吾，以张掖太守邓鸿行度辽将军。八年，北匈奴三木楼訾大人稽留斯等率三万八千人、马二万匹、牛羊十余万，款五原塞降。

	 

	元和元年，武威太守孟云上言北单于复愿与吏人合市，诏书听云遣驿使迎呼慰纳之。北单于乃遣大且渠伊莫訾王等，且音子余反。下并同。驱牛马万余头来与汉贾客交易。诸王大人或前至，所在郡县为设官邸，赏赐待遇之。南单于闻，乃遣轻骑出上郡，遮略生口，钞掠牛马，驱还入塞。

	 

	二年正月，北匈奴大人车利、涿兵等亡来入塞，凡七十三辈。时北虏衰耗，党众离畔，南部攻其前，丁零寇其后，鲜卑击其左，西域侵其右，不复自立，乃远引而去。

	 

	单于长立二十三年薨，单于汗之子宣立。

	 

	伊屠于闾鞮单于宣，元和二年立。其岁，单于遣兵千余人猎至涿邪山，卒与北虏温禺犊王遇，卒音七忽反。因战，获其首级而还。冬，孟云上言：“北虏以前既和亲，而南部复往钞掠，北单于谓汉欺之，谋欲犯塞，谓宜还南所掠生口，以慰安其意。”肃宗从太仆袁安议，许之。乃下诏曰：“昔猃狁、獯粥之敌中国，其所由来尚矣。周曰猃狁，尧曰熏粥，秦曰匈奴。往者虽有和亲之名，终无丝发之效。硗埆之人，屡婴涂炭，硗埆谓险要之地。荼，苦也。硗音苦交反。埆音苦角反。父战于前，子死于后。弱女乘于亭障，孤儿号于道路。老母寡妻设虚祭，饮泣泪，想望归魂于沙漠之表，岂不哀哉！“父战于前”已下，《前书》贾捐之之辞，诏增损用之也。传曰：‘江海所以能长百川者，以其下之也。’《老子》曰：“江海所以能为百谷王者，以其善下也。”少加屈下，尚何足病？况今与匈奴君臣分定，辞顺约明，贡献累至，岂宜违信自受其曲。其来度辽及领中郎将庞奋倍雇南部所得生口，以还北虏。雇，赏报也。其南部斩首获生，计功受赏如常科。”于是南单于复令薁鞮日逐王师子将轻骑数千出塞掩击北虏，复斩获千人。北虏众以南部为汉所厚，又闻取降者岁数千人。

	 

	章和元年，鲜卑入左地击北匈奴，大破之，斩优留单于，取其匈奴皮而还。北庭大乱，屈兰、储卑、胡都须等五十八部，口二十万，胜兵八千人，诣云中、五原、朔方、北地降。

	 

	单于宣立三年薨，单于长之弟屯屠何立。

	 

	休兰尸逐侯鞮单于屯屠何，章和二年立。时北虏大乱，加以饥蝗，降者前后而至。南单于将并北庭，会肃宗崩，窦太后临朝。其年七月，单于上言：“臣累世蒙恩，不可胜数。孝章皇帝圣思远虑，遂欲见成就，故令乌桓、鲜卑讨北虏，斩单于首级，破坏其国。今所新降虚渠等诣臣自言：‘去岁三月中发虏庭，北单于创刈南兵，又畏丁令、鲜卑，令音零。遁逃远去，依安侯河西。今年正月，骨都侯等复共立单于异母兄右贤王为单于，其人以兄弟争立，并各离散。’臣与诸王骨都侯及新降渠帅杂议方略，皆曰宜及北虏分争，出兵讨伐，破北成南，并为一国，令汉家长无北念。又今月八日，新降右须日逐鲜堂轻从虏庭远来诣臣，言北虏诸部多欲内顾，但耻自发遣，故未有至者。若出兵奔击，必有响应。今年不往，恐复并壹。臣伏念先父归汉以来，被蒙覆载，严塞明候，大兵拥护，积四十年。臣等生长汉地，开口仰食，岁时赏赐，动辄亿万，虽垂拱安枕，惭无报效之地。愿发国中及诸部故胡新降精兵，遣左谷蠡王师子、左呼衍日逐王须訾将万骑出朔方，左贤王安国、右大且渠王交勒苏将万骑出居延，期十二月同会虏地。臣将余兵万人屯五原、朔方塞，以为拒守。臣素愚浅，又兵众单少，不足以防内外。愿遣执金吾耿秉、度辽将军邓鸿及西河、云中、五原、朔方、上郡太守并力而北，令北地、安定太守各屯要害，冀因圣帝威神，一举平定。臣国成败，要在今年。已来诸部严兵马，讫九月龙祠，悉集河上。唯陛下裁哀省察！”太后以示耿秉。秉上言：“昔武帝单极天下，欲臣虏匈奴，未遇天时，事遂无成。宣帝之世，会呼韩来降，故边人获安，中外为一，生人休息六十余年。及王莽篡位，变更其号，汉赐单于印文曰“匈奴单于玺”。无“汉”字。王莽改曰“新匈奴单于章”。耗扰不止，单于乃畔。光武受命，复怀纳之，缘边坏郡得以还复。乌桓、鲜卑咸胁归义，威镇四夷，其效如此。今幸遭天授，北虏分争，以夷伐夷，国家之利，宜可听许。”秉因自陈受恩，分当出命效用。太后从之。

	 

	永元元年，以秉为征西将军，与车骑将军窦宪率骑八千，与度辽兵及南单于众三万骑，出朔方击北虏，大破之。北单于奔走，首虏二十余万人。事已具《窦宪传》。

	 

	二年春，邓鸿迁大鸿胪，以定襄太守皇甫棱行度辽将军。南单于复上求灭北庭，于是遣左谷蠡王师子等将左右部八千骑出鸡鹿塞，塞在朔方郡窳浑县北。窳音愈。中郎将耿谭遣从事将护之。至涿邪山，乃留辎重，分为二部，各引轻兵两道袭之。左部北过西海至河云北，河云，匈奴中地名也。右部从匈奴河水西绕天山，南度甘微河，二军俱会，夜围北单于。单于大惊，率精兵千余人合战。单于被创，墯马复上，将轻骑数十遁走，仅而免脱。得其玉玺，获阏氏及男女五人，斩首八千级，生虏数千口而还。是时南部连克获纳降，党众最盛，领户三万四千，口二十三万七千三百，胜兵五万一百七十。故事中郎将置从事二人，耿谭以新降者多，上增从事十二人。

	 

	三年，北单于复为右校尉耿夔所破，逃亡不知所在。其弟右谷蠡王于除鞬自立为单于，将右温禺鞬王、骨都侯已下众数千人，止蒲类海，遣使款塞。大将军窦宪上书，立于除鞬为北单于，朝廷从之。四年，遣耿夔即授玺绶，赐玉剑四具，羽盖一驷，使中郎将任尚持节卫护屯伊吾，如南单于故事。方欲辅归北庭，会窦宪被诛。五年，于除鞬自畔还北，帝遣将兵长史王辅以千余骑与任尚共追诱将还斩之，破灭其众。

	 

	单于屯屠何立六年薨，单于宣弟安国立。

	 

	单于安国，永元五年立。安国初为左贤王而无称誉。左谷蠡王师子素勇黠多知，前单于宣及屯屠何皆爱其气决，故数遣将兵出塞，掩击北庭，还受赏赐，天子亦加殊异。是以国中尽敬师子，而不附安国。安国由是疾师子，欲杀之。其诸新降胡初在塞外，数为师子所驱掠，皆多怨之。安国因是委计降者，与同谋议。安国既立为单于，师子以次转为左贤王，觉单于与新降者有谋，乃别居五原界。单于每龙会议事，师子辄称病不往。皇甫棱知之，亦拥护不遣，单于怀愤益甚。

	 

	六年春，皇甫棱免，以执金吾朱徽行度辽将军。时单于与中郎将杜崇不相平，乃上书告崇，崇讽西河太守令断单于章，无由自闻。而崇因与朱徽上言：“南单于安国疏远故胡，亲近新降，欲杀左贤王师子及左台且渠刘利等。又右部降者谋共迫胁安国，起兵背畔，请西河、上郡、安定为之儆备。”和帝下公卿议，皆以为“蛮夷反复，虽难测知，然大兵聚会，必未敢动摇。今宜遣有方略使者之单于庭，与杜崇、朱徽及西河太守并力，观其动静。如无它变，可令崇等就安国会其左右大臣，责其部众横暴为边害者，共平罪诛。若不从命，令为权时方略，事毕之后，裁行客赐，言以主客之礼裁量赐物，不多与也。亦足以威示百蛮”。帝从之。于是徽、崇遂发兵造其庭。安国夜闻汉军至，大惊，弃帐而去，因举兵及将新降者欲诛师子。师子先知，乃悉将庐落入曼柏城。安国追到城下，门闭不得入。朱徽遣吏晓譬和之，安国不听。城既不下，乃引兵屯五原。崇、徽因发诸郡骑追赴之急，众皆大恐，安国舅骨都侯喜为等虑并被诛，乃格杀安国。

	 

	安国立一年，单于适之子师子立。

	 

	亭独尸逐侯鞮单于师子，永元六年立。降胡五六百人夜袭师子，安集掾王恬将卫护士与战，破之。于是新降胡遂相惊动，十五部二十余万人皆反畔，胁立前单于屯屠何子薁鞬日逐王逢侯为单于，遂杀略吏人，燔烧邮亭庐帐，将车重向朔方，欲度漠北。于是遣行车骑将军邓鸿、越骑校尉冯柱、行度辽将军朱徽将左右羽林、北军五校士及郡国积射、缘边兵，汉有迹射士，言寻迹而射之。积亦与迹同，古字通也。乌桓校尉任尚将乌桓、鲜卑，合四万人讨之。时南单于及中郎将杜崇屯牧师城，逢侯将万余骑攻围之，未下。冬，邓鸿等至美稷，逢侯乃乘冰度隘，向满夷谷。南单于遣子将万骑，及杜崇所领四千骑，与邓鸿等追击逢侯于大城塞，斩首三千余级，得生口及降者万余人。冯柱复分兵追击其别部，斩首四千余级。任尚率鲜卑大都护苏拔廆、胡罪反。乌桓大人勿柯八千骑，要击逢侯于满夷谷，复大破之。前后凡斩万七千余级。逢侯遂率众出塞，汉兵不能追。七年正月，军还。

	 

	冯柱将虎牙营留屯五原，罢遣鲜卑、乌桓、羌胡兵，封苏拔廆为率众王，又赐金帛。邓鸿还京师，坐逗留失利，下狱死。按军法，逗留畏懦者斩。逗音豆。后帝知朱徽、杜崇失胡和，又禁其上书，以致反畔，皆征下狱死，以雁门太守庞奋行度辽将军。逢侯于塞外分为二部，自领右部屯涿邪山下，左部屯朔方西北，相去数百里。八年冬，左部胡自相疑畔，还入朔方塞，庞奋迎受慰纳之。其胜兵四千人，弱小万余口悉降，以分处北边诸郡。南单于以其右温禺犊王乌居战温禺犊王名乌居战也。始与安国同谋，欲考问之。乌居战将数千人遂复反畔，出塞外山谷闲，为吏民害。秋，庞奋、冯柱与诸郡兵击乌居战，其众降，于是徙乌居战众及诸还降者二万余人于安定、北地。冯柱还，迁将作大匠。逢侯部众饥穷，又为鲜卑所击，无所归，窜逃入塞者骆驿不绝。

	 

	单于师子立四年薨，单于长之子檀立。

	 

	万氏尸逐鞮单于檀，永元十年立。十二年，庞奋迁河南尹，以朔方太守王彪行度辽将军。南单于比岁遣兵击逢侯，多所虏获，收还生口前后以千数，逢侯转困迫。十六年，北单于遣使诣阙贡献，愿和亲，修呼韩邪故约。和帝以其旧礼不备，未许之，而厚加赏赐，不答其使。元兴元年，重遣使诣敦煌贡献，辞以国贫未能备礼，愿请大使，当遣子入侍。天子降大使至国，即遣子随大使入侍。时邓太后临朝，亦不答其使，但加赐而已。

	 

	永初三年安帝即位之二年也。夏，汉人韩琮随南单于入朝，既还，说南单于云：“关东水潦，人民饥饿死尽，可击也。”单于信其言，遂起兵反畔，攻中郎将耿种于美稷。秋，王彪卒。冬，遣行车骑将军何熙、副中郎将庞雄击之。四年春，檀遣千余骑寇常山、中山，以西域校尉梁慬行度辽将军，慬音勤。与辽东太守耿夔击破之。事已具《慬》、《夔传》。单于见诸军并进，大恐怖，顾让韩琮曰：“汝言汉人死尽，今是何等人也？”顾，反也。让，责也。反顾责韩琮也。乃遣使乞降，许之。单于脱帽徒跣，对庞雄等拜陈，道死罪。于是赦之，遇待如初，乃还所钞汉民男女及羌所略转卖入匈奴中者合万余人。南单于檀信韩琮之言，起兵反，既被击败，陈谢死罪，还所钞之男女。五年，梁慬免，以云中太守耿夔行度辽将军。

	 

	元初元年，安帝永初八年，改为元初元年。夔免，以乌桓校尉邓遵为度辽将军。遵，皇太后之从弟，故始为真将军焉。自置度辽将军以来，皆权行其事，今始以邓遵为正度辽将军，此后更无行者也。

	 

	四年，逢侯为鲜卑所破，部众分散，皆归北虏。五年春，逢侯将百余骑亡还，诣朔方塞降，邓遵奏徙逢侯于颍川郡。逢侯本是前单于屯屠何子，右薁鞮日逐王诸降胡余万人，胁立为单于。既被鲜卑所破，部众分散，若留在匈奴，或恐更相招引，故徙于颍川郡也。

	 

	建光元年，安帝元初七年改为永宁元年，永宁二年改为建光元年。邓遵免，复以耿夔代为度辽将军。时鲜卑寇边，夔与温禺犊王呼尤徽将新降者连年出塞，讨击鲜卑。还，复各令屯列冲要。还使新降者屯列冲要。而耿夔征发烦剧，新降者皆悉恨谋畔。

	 

	单于檀立二十七年薨，弟拔立。耿夔复免，以太原太守法度代为将军。

	 

	乌稽侯尸逐鞮单于拔，延光三年立。夏，新降一部大人阿族等遂反畔，胁呼尤徽欲与俱去。呼尤徽曰：“我老矣，受汉家恩，宁死不能相随！”众欲杀之，有救者，得免。阿族等遂将妻子辎重亡去，中郎将马翼遣兵与胡骑追击，破之，斩首及自投河死者殆尽，殆，近也。欲死尽，所余无几。获马牛羊万余头。冬，法度卒。四年，汉阳太守傅众代为将军。其冬，傅众复卒。永建元年，顺帝即位之年。以辽东太守庞参代为将军。

	 

	先是朔方以西障塞多不修复，鲜卑因此数寇南部，杀渐将王。匈奴有左右渐将王。单于忧恐，上言求复障塞，顺帝从之。乃遣黎阳营兵出屯中山北界，黎阳先置营兵，以南单于求复障塞，恐入侵扰乱，置屯兵于中山北界。旧中山郡，今之定州是也。定州者，则在河北也。增置缘边诸郡兵，列屯塞下，教习战射。

	 

	单于拔立四年薨，弟休利立。

	 

	去特若尸逐就单于休利，永建三年立。四年，庞参迁大鸿胪，以东平相宋汉代为度辽将军。阳嘉二年，汉迁太仆，以乌桓校尉耿晔代为度辽将军。永和元年，阳嘉五年，改为永和元年。晔病征，以护羌校尉马续代为度辽将军。

	 

	五年夏，南匈奴左部句龙王吾斯、车纽等背畔，率三千余骑寇西河，因复招诱右贤王，合七八千骑围美稷，杀朔方、代郡长史。马续与中郎将梁并、乌桓校尉王元发缘边兵及乌桓、鲜卑、羌胡合二万余人，掩击破之。吾斯等遂更屯聚，攻没城邑。天子遣使责让单于，开以恩义，令相招降。单于本不豫谋，乃脱帽避帐，诣并谢罪。并以病征，五原太守陈龟代为中郎将。龟以单于本不能制下，吾斯等攻没城邑，单于虽不预谋，然不能制下，即是不堪其任。逼迫之，单于及其弟左贤王皆自杀。单于休利立十三年。龟又欲徙单于近亲于内郡，而降者遂更狐疑。龟坐下狱免。陈龟逼迫单于及弟皆令自杀，又欲徙其近亲者，遂致狐疑，此则陈龟之由也。大将军梁商以羌胡新反，党众初合，难以兵服，宜用招降，乃上表曰：“匈奴寇畔，自知罪极，穷鸟困兽，皆知救死，况种类繁炽，不可单尽。单亦尽也。犹《书》云“谟谋”。孔安国曰：“谟亦谋也。”即是古书之重语。今转运日增，三军疲苦，虚内给外，非中国之利。窃见度辽将军马续素有谋谟，且典边日久，深晓兵要，每得续书，与臣策合。宜令续深沟高壁，以恩信招降，宣示购赏，明其期约。如此，则丑类可服，丑，等也，言等类可服也。国家无事矣。”帝从之，乃诏续招降畔虏。商又移书续等曰：“中国安宁，忘战日久。良骑野合，交锋接矢，决胜当时，戎狄之所长，而中国之所短也。强弩乘城，坚营固守，以待其衰，中国之所长，而戎狄之所短也。若夫平原易地，轻车突骑，则匈奴之众易桡乱也。劲弩长戟，射疏及远，则匈奴之弓不能格也。坚甲利刃，长短相杂，游弩往来，什伍俱前，则匈奴之兵不能当也。材官驺发，矢道同的，则匈奴之革笥木荐不能支也。下马地斗，剑戟相接，去就相簿，则匈奴之足不能给也。此中国之长技也。以此观之，匈奴之长技三，中国之长技五。并具朝错三章之兵体。因梁商论其长短，故备录之。此乃兵家之要。宜务先所长，以观其变，设购开赏，宣示反悔，勿贪小功，以乱大谋。”续及诸郡并各遵行。于是右贤王部抑鞮等万三千口诣续降。

	 

	秋，句龙吾斯等立句龙王车纽为单于。东引乌桓，西收羌戎及诸胡等数万人，攻破京兆虎牙营，虎牙营即京兆虎牙都尉也。《西羌传》云：“置虎牙都尉于长安，扶风都尉于雍。”《汉官仪》曰“凉州近羌，数犯三辅，京兆虎牙、扶风都尉将兵卫护园陵”也。杀上郡都尉及军司马，遂寇掠并、凉、幽、冀四州。乃徙西河治离石，离石即西河之属县也。上郡治夏阳，朔方治五原。移朔方就五原郡。冬，遣中郎将张耽将幽州乌桓诸郡营兵，击畔虏车纽等，战于马邑，斩首三千级，获生口及兵器牛羊甚众。车纽等将诸豪帅骨都侯乞降，而吾斯犹率其部曲与乌桓寇钞。六年春，马续率鲜卑五千骑到谷城击之，斩首数百级。张耽性勇锐，而善抚士卒，军中皆为用命。遂绳索相悬，上通天山，大破乌桓，悉斩其渠帅，还得汉民，获其畜生财物。夏，马续复免，以城门校尉吴武代为将军。

	 

	汉安元年顺帝永和七年改为汉安元年也。秋，吾斯与薁鞮台耆、且渠伯德等复掠并部。薁鞮或作“薁鞬”，《前书》两字通，今依《前书》不改也。

	 

	呼兰若尸逐就单于兜楼储先在京师，汉安二年立之。天子临轩，大鸿胪持节拜授玺绶，引上殿。赐青盖驾驷、鼓车、安车、驸马骑、玉具刀剑、什物，玉具，摽首镡卫尽用玉为之。给彩布二千匹。赐单于阏氏以下金锦错杂具，軿车马二乘。遣行中郎将持节护送单于归南庭。诏太常、大鸿胪与诸国侍子于广阳城门外广阳，洛阳城西面南头门。祖会，飨赐作乐，角抵百戏。角抵之戏则鱼龙爵马之属。言两两相当，亦角而为抵对，即今之斗朋，古之角抵也。顺帝幸胡桃宫临观之。冬，中郎将马寔募刺杀句龙吾斯，送首洛阳。建康元年，汉安三年改为建康元年。进击余党，斩首千二百级。乌桓七十万余口皆诣寔降，车重牛羊不可胜数。

	 

	单于兜楼储立五年薨。

	 

	伊陵尸逐就单于居车儿，建和元年立。桓帝即位之年。至永寿元年，桓帝永兴三年改为永寿元年。匈奴左薁鞮台耆、且渠伯德等复畔，寇钞美稷、安定，属国都尉张奂击破降之。事已具《奂传》。

	 

	延熹元年，桓帝之年。南单于诸部并畔，遂与乌桓、鲜卑寇缘边九郡，以张奂为北中郎将讨之，单于诸部悉降。奂以单于不能统理国事，乃拘之，上立左谷蠡王。张奂上书请立左谷蠡王为单于也。桓帝诏曰：“《春秋》大居正，《春秋》法五始之要，故《经》曰“元年春王正月”。言王者即位之年，宜大开恩宥。其居车儿即是桓帝即位之建和元年立，自立以来，一心向化，宜宽宥之。居车儿一心向化，何罪而黜！其遣还庭。”

	 

	单于居车儿立二十五年薨，子某立。凡言“某”者，史失其名，故称“某”以记之。夷狄无字，既无典诰，故某者即是其名。

	 

	屠特若尸逐就单于某，熹平元年立。熹平，灵帝之元年。六年，单于与中郎将臧旻出雁门击鲜卑檀石槐，大败而还。是岁，单于薨，子呼征立。

	 

	单于呼征，光和元年灵帝熹平七年改为光和元年。立。二年，中郎将张修与单于不相能，修擅斩之，更立右贤王羌渠为单于。修以不先请而擅诛杀，槛车征诣廷尉抵罪。《前书》注曰：“抵，至也。”杀人者死。张修擅斩单于呼征，故至其罪也。

	 

	单于羌渠，光和二年立。中平四年，灵帝光和七年改为中平。前中山太守张纯反畔，遂率鲜卑寇边郡。灵帝诏发南匈奴兵，配幽州牧刘虞讨之。单于遣左贤王将骑诣幽州。国人恐单于发兵无已，五年，右部醯落与休著各胡白马铜等十余万人反，攻杀单于。

	 

	单于羌渠立十年，子右贤王于扶罗立。于扶罗即是前赵刘元海之祖也。其元海为乱晋之首。

	 

	持至尸逐侯单于于扶罗，中平五年立。国人杀其父者遂畔。共立须卜骨都侯为单于，而于扶罗诣阙自讼。会灵帝崩，天下大乱，单于将数千骑与白波贼合兵寇河内诸郡。时民皆保聚，钞掠无利，而兵遂挫伤。复欲归国，国人不受，乃止河东。遂止河东平阳也。须卜骨都侯为单于一年而死，南庭遂虚其位，以老王行国事。

	 

	单于于扶罗立七年死，弟呼厨泉立。于扶罗即刘元海之祖。呼厨泉即元海之叔祖。

	 

	单于呼厨泉，兴平二年献帝初平五年改为兴平元年。立。以兄被逐，不得归国，数为鲜卑所钞。建安元年，献帝自长安东归，右贤王去卑与白波贼帅韩暹等侍卫天子，拒击李傕、郭汜。及车驾还洛阳，又徙迁许，然后归国。谓归河东平阳也。二十一年，单于来朝，曹操因留于邺，留呼厨泉于邺，而遣去卑归平阳，监其五部国。而遣去卑归监其国焉。

	 

	论曰：汉初遭冒顿凶黠，种众强炽。高祖威加四海，而窘平城之围。《前书》云，高祖自将兵三十二万击韩王信，先至平城，冒顿纵兵三十万骑围帝于白登，七日，汉兵中外不得相救饷。故歌曰：“平城之事其大苦，七日不得食，不能弯弓弩。”得陈平秘计，然后得免也。太宗政邻刑措，不雪愤辱之耻。《前书赞》曰：“断狱四百，几致刑措。”几，近也。今言“政邻刑措”，邻亦近也。逮孝武亟兴边略，有志匈奴，赫然命将，戎旗星属，如众星之相连属，言其多。候列郊甸，火通甘泉，列置侯兵于近郊畿，天子在甘泉宫，而烽火时到甘泉宫也。而犹鸣镝扬尘，出入畿内，鸣镝即匈奴之箭也。谓匈奴、白羊、楼烦王在河南，去京师一千余里，古者王畿千里，言匈奴寇边即出入畿内。世宗逐楼烦、白羊，始得河南之地以筑朔方，今夏州是也。按夏州去京师一千二百里。至于穷竭武力，单用天财，单，尽也。言尽用天下之财。历纪岁以攘之。寇虽颇折，而汉之疲耗略相当矣。汉武好征，户口减半，即是死亡与杀匈奴相当也。宣帝值虏庭分争，呼韩邪来臣，乃权纳怀柔，因为边卫，虏庭分争谓五单于争国，呼韩邪遂来臣服，因请款关，永为边卫。《前书》云日逐王薄胥堂为屠耆单于，呼揭王为呼揭单于，薁鞮王为车犁单于，乌籍都尉为乌籍单于，并呼韩邪凡五单于也。罢关徼之儆，息兵民之劳。匈奴既降，北庭不儆备，劳者并得休息也。龙驾帝服，鸣钟传鼓于清渭之上，案《前书》，宣帝甘露二年正月，呼韩邪朝甘泉宫，汉宠以殊礼，位在诸侯王上。赞谒称臣而不名。礼毕，使者导单于宿长平。上自甘泉宿池阳宫，诏单于毋谒。左右当户及群臣皆列观，及诸蛮夷君长王侯数万人，咸迎于渭桥下，夹道陈。上登渭桥，咸称万岁。南面而朝单于，朔、易无复匹马之踪，匈奴既降，朔方、易水之地更无匈奴匹马之踪也。六十余年矣。后王莽陵篡，扰动戎夷，自宣帝甘露二年至平帝末年，北边无匈奴之盗。王莽陵篡之后，狼心复生。《前书赞》曰：“三世称藩，宾于汉庭。是时边城晏闭，牛马布野，三世无犬吠之警，黎庶忘干戈之役。后六十余岁之闲，遭王莽篡位，始开边隙。”三世谓元帝、成帝各为一世，哀平二帝皆元帝之孙，共为一世，故三世也。王莽执政，始开边隙也。续以更始之乱，方夏幅裂。更始无道，扰乱方内，诸夏如布帛之裂也。自是匈奴得志，狼心复生，乘闲侵佚，害流傍境。及中兴之初，更通旧好，及光武中兴，更通宣、元之旧好。报命连属，金币载道，报命相属，言其往来不绝。金帛常载于道，言其赏遗常行。而单于骄踞益横，内暴滋深。世祖二年，令中郎将韩统报命，赂遗金帛以通旧好。而单于骄踞，自比冒顿，对使者辞语悖慢也。世祖以用事诸华，未遑沙塞之外，遑，暇也。忍愧思难，徒报谢而已。虽得骄踞悖慢之词，而忍其羞愧，思其患难，但以善言报谢而已。徒，但也。因徙幽、并之民，增边屯之卒。移徙幽、并之人，增益边屯之戍卒。及关东稍定，陇、蜀已清，其猛夫捍将，莫不顿足攘手，争言卫、霍之事。争言卫青、霍去病，世宗之代北伐匈奴之事也。帝方厌兵，闲修文政，未之许也。帝厌其用兵，欲修文政，未许猛夫捍将之事。其后匈奴争立，日逐来奔，愿修呼韩之好，以御北狄之冲，比季父孝单于舆以比为右薁鞬日逐王，日逐即南匈奴单于比也。奉藩称臣，永为外捍。天子总揽群策，和而纳焉。总贤群臣之策，善均从众，与之和同，而纳其降款也。乃诏有司开北鄙，择肥美之地，量水草以处之。驰中郎之使，尽法度以临之。制衣裳，备文物，加玺绂之绶，正单于之名。于是匈奴分破，始有南北二庭焉。仇衅既深，互伺便隙，控弦抗戈，觇望风尘，云屯鸟散，更相驰突，至于陷溃创伤者，靡岁或宁，而汉之塞地晏然矣。由南北二庭自相驰突，而汉之塞地晏然无事矣。后亦颇为出师，并兵穷讨，命窦宪、耿夔之徒，前后并进，皆用果谲，设奇数，异道同会，究掩其窟穴，蹑北追奔军走曰北也。三千余里，北虏遂奔乌孙，漠北乃空，其地三千余里也。遂破龙祠，焚罽幕，坑十角，梏阏氏，械在手曰梏，音古督反。铭功封石，倡呼而还。为刻石立铭于燕然山，犹《前书》霍去病登临瀚海，封狼居胥山也。单于震慑屏气，蒙毡遁走于乌孙之地，而漠北空矣。漠北既空，宜即迁南虏以居之。若因其时埶，及其虚旷，还南虏于阴山，归西河于内地，河西虏众居之，于时遂为边境，若还南虏于阴山，即为内地也。上申光武权宜之略，下防戎羯乱华之变，戎羯之乱，兴于永嘉之年；即勒燕然，乃居永元之岁。中人以上，始可预其将来；窦宪庸才，宁可责其谋虑。使耿国之算不谬于当世，建武二十四年，八部大人共立比为呼韩邪单于，款五原塞，愿永为蕃蔽，捍御北方。帝用五官中郎将耿国议，乃许之也。袁安之议见从于后王，窦宪欲立北单于，安议不许也。平易正直，若此其弘也。若从耿国、袁安之议，即言平易正直之道如此之弘远也。而窦宪矜三捷之效，忽经世之规，狼戾不端，专行威惠。三捷言胜也。自矜功伐，专行威惠，为臣不忠，即其人也。又章和二年，窦太后临朝。单于屯屠何上言：“宜及北虏分争，出兵讨伐，破北成南，并为一国，令汉家长无北念。”既威北边，即宜奖成南部，更请存立，其何惑哉。遂复更立北虏，反其故庭，永元三年，将军窦宪上书，请立于除鞬为北单于，朝廷从之。四年即授玺绶，方欲辅归北庭，会窦宪被诛。五年，于除鞬自畔还北，帝遣将兵长史王辅诱诛之。并恩两护，以私己福，弃蔑天公，言窦宪斩日逐，刊石纪功，即宜灭其北庭，以资南部。重存胤绪，滋生孽灾。南北俱存，即是并恩两护。以私己福，乃招其祸。斯则弃蔑天公之事也。天公谓天子也。前书云“共秃翁何为首鼠两端”，秃翁即乃翁也。高祖云“几败乃公事”，乃公即汝公也。惇史直笔，时复存其质言也。坐树大鲠。永言前载，何恨愤之深乎！由窦宪请立北庭，遂使匈奴滋蔓，即是坐树大鲠，永言前事，深可恨哉。载，事也。自后经纶失方，畔服不一，其为疢毒，胡可单言！单，尽也。单与殚同也。降及后世，玩为常俗，终于吞噬神乡，丘墟帝宅。呜呼！千里之差，兴自毫端，失得之源，百世不磨矣。既勒燕然之后，若复南虏于漠北，引侍子于京师，混并匈奴之区，使得专为一部，则荒服无忿争之迹，边服息征戍之勤。此之不行，遂为巨蠹。自单于比入居西河美稷之后，种类繁昌，难以驱逼。魏武虽分其众为五部，然大率皆居晋阳。暨乎左贤王豹之子刘元海，假称天号，纵盗中原，吞噬神乡，丘墟帝宅。愍怀二帝沉没虏庭，差之毫端，一至于此。百代无灭，诚可痛心也。

	 

	赞曰：匈奴既分，谓分为南北庭也。羽书稀闻。檄书有急，即插鸟羽其上也。野心难悔，终亦纷纭。纷纭之事，具如上解。