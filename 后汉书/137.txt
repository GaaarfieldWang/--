李固字子坚，汉中南郑人，司徒郃之子也。合在方术传。固貌状有奇表，鼎角匿犀，足履龟文。鼎角者，顶有骨如鼎足也。匿犀，伏犀也。谓骨当额上入垡际隐起也。足履龟文者二千石，见《相书》。少好学，常步行寻师，不远千里。《谢承书》曰：“固改易姓名，杖策驱驴，负笈追师三辅，学《五经》，积十余年。博览古今，明于风角、星算、《河图》、谶纬，仰察俯占，穷神知变。每到太学，密入公府，定省父母，不令同业诸生知是郃子。”遂究览坟籍，结交英贤。四方有志之士，多慕其风而来学。京师咸叹曰：“是复为李公矣。”言复继其父为公也。司隶、益州并命郡举孝廉，辟司空掾，皆不就。《谢承书》曰：“五察孝廉，益州再举茂才，不应。五府连辟，皆辞以疾。”

	 

	阳嘉二年，有地动、山崩、火灾之异，公卿举固对策，《续汉书》曰“阳嘉二年，诏公卿举敦朴之士，卫尉贾建举固”也。诏又特问当世之敝，为政所宜。

	 

	固对曰：

	 

	臣闻王者父天母地，《春秋感精符》曰：“人主日月同明，四时合信，故父天母地，兄日姊月。”宋均注曰：“父天于圜丘之祀也，母地于方泽之祭也，兄日于东郊，姊月于西郊。”宝有山川。《史记》曰：“魏武侯浮西河而下，中河顾而谓吴起曰：‘美哉乎河山之固，此魏之宝也。’吴起对曰：‘在德不在险。’”王道得则阴阳和穆，政化乖则崩震为灾。斯皆关之天心，效于成事者也。夫化以职成，官由能理。古之进者，有德有命；命，爵命也。言有德者乃可加爵命也。今之进者，唯财与力。伏闻诏书务求宽博，疾恶严暴。而今长吏多杀伐致声名者，必加迁赏；其存宽和无党援者，辄见斥逐。是以淳厚之风不宣，雕薄之俗未革。虽繁刑重禁，何能有益？前孝安皇帝变乱旧典，封爵阿母，阿母王圣。因造妖孽，使樊丰之徒乘权放恣，侵夺主威，改乱嫡嗣，谓顺帝为太子时，废为济阴王。至令圣躬狼狈，亲遇其艰。既拔自困殆，殆，危也。龙兴即位，天下喁喁，属望风政。积敝之后，易致中兴，诚当沛然思惟善道；沛然，宽广之意。而论者犹云，方今之事，复同于前。臣伏从山草，痛心伤臆。实以汉兴以来，三百余年，贤圣相继，十有八主。岂无阿乳之恩？岂忘贵爵之宠？然上畏天威，俯案经典，知义不可，故不封也。今宋阿母谓宋娥也。虽有大功勤谨之德，但加赏赐，足以酬其劳苦；至于裂土开国，实乖旧典。闻阿母体性谦虚，必有逊让，陛下宜许其辞国之高，使成万安之福。

	 

	夫妃后之家所以少完全者，岂天性当然？但以爵位尊显，专总权柄，天道恶盈，不知自损，故至颠仆。先帝宠遇阎氏，位号太疾，故其受祸，曾不旋时。《老子》曰：“其进锐，其退速也。”案：《孟子》有此文。《谢承书》亦云《孟子》，而《续汉书》复云《老子》。今梁氏戚为椒房，礼所不臣，《公羊传》曰：“宋杀其大夫，何以不名？宋三世无大夫，三世内娶也。”何休注云：“内娶，娶大夫女也。言无大夫者三世，礼不臣妻之父母，国内皆臣，无娶道，故绝去大夫名，正其义也。”椒房者，皇后所居，以椒泥涂也。尊以高爵，尚可然也。而子弟群从，荣显兼加，永平、建初故事，殆不如此。宜令步兵校尉冀及诸侍中还居黄门之官，使权去外戚，政归国家，岂不休乎！

	 

	又诏书所以禁侍中尚书中臣子弟不得为吏察孝廉者，以其秉威权，容请托故也。而中常侍日月之侧，声埶振天下，子弟禄仕，曾无限极。虽外托谦默，不干州郡，而谄伪之徒，望风进举。今可为设常禁，同之中臣。

	 

	昔馆陶公主为子求郎，馆陶公主，光武第三女也。明帝不许，赐钱千万。所以轻厚赐，重薄位者，为官人失才，害及百姓也。窃闻长水司马武宣、《续汉志》“长水校尉一人，比二千石，司马一人，千石，掌宿卫”也。开阳城门候羊迪等，《续汉志》曰：“城门每门候一人，六百石。”无它功德，初拜便真。此虽小失，而渐坏旧章。《续汉书》曰：“中都官，千石、六百石，故事先守一岁，然后补真。”先圣法度，所宜坚守，政教一跌，百年不复。《诗》云：“上帝板板，下民卒瘅。”刺周王变祖法度，故使下民将尽病也。板，反也。卒，尽也。瘅，病也。《诗·大雅》，凡伯刺周厉王反先王之道，下人尽病也。

	 

	今陛下之有尚书，犹天之有北斗也。斗为天喉舌，尚书亦为陛下喉舌。《春秋合诚图》曰：“天理在斗中，司三公，如人喉在咽，以理舌语。”宋均注曰：“斗为天之舌口，主出政教。三公主导宣君命，喻于人，则宜如人喉在咽，以理舌口，使言有条理。”斗斟酌元气，运平四时。《春秋保乾图》曰：“天皇于是斟元陈枢，以五易威。”宋均注曰：“威，则也，法也。天皇斟元气，陈列枢机，受行次之当得也。”尚书出纳王命，赋政四海，赋，布也。权尊埶重，责之所归。若不平心，灾眚必至。诚宜审择其人，以毗圣政。今与陛下共理天下者，外则公卿尚书，内则常侍黄门，譬犹一门之内，一家之事，安则共其福庆，危则通其祸败。刺史、二千石，外统职事，内受法则。夫表曲者景必邪。《周颂》曰：“薄言振之，莫不震叠。”《韩诗·｛廿/阝辛｝君传》曰：“薄，辞也。振，奋也。莫，无也。震，动也。叠，应也。美成王能奋舒文武之道而行之，则天下无不动而应其政教。”此言动之于内，而应于外者也。由此言之，本朝号令，岂可蹉跌？闲隙一开，则邪人动心；利竞暂启，则仁义道塞。刑罚不能复禁，化导以之寝坏。此天下之纪纲，当今之急务。陛下宜开石室，陈图书，《前书》曰：“司马迁为太史令，紬史记石室金匮之书。”紬音抽。招会群儒，引问失得，指擿变象，以求天意。其言源清者流必洁，犹叩树本，百枝皆动也。有中理，即时施行，显拔其人，以表能者。则圣听日有所闻，忠臣尽其所知。又宜罢退宦官，去其权重，裁置常侍二人，方直有德者，省事左右；小黄门五人，才智闲雅者，给事殿中。如此，则论者厌塞，升平可致也。臣所以敢陈愚瞽，冒昧自闻者，傥或皇天欲令微臣觉悟陛下。陛下宜熟察臣言，怜赦臣死。

	 

	顺帝览其对，多所纳用，即时出阿母还弟舍，诸常侍悉叩头谢罪，朝廷肃然。以固为议郎。而阿母宦者疾固言直，因诈飞章以陷其罪，事从中下。大司农黄尚等请之于大将军梁商，又仆射黄琼救明固事，久乃得拜议郎。

	 

	出为广汉雒令，至白水关，解印绶，还汉中，《梁州记》曰：“关城西南百八十里有白水关，昔李固解印绶处也。”故关城今在梁州金牛县西。杜门不交人事。岁中，梁商请为从事中郎。商以后父辅政，而柔和自守，不能有所整裁，灾异数见，下权日重。固欲令商先正风化，退辞高满，乃奏记曰：“《春秋》褒仪父以开义路，隐公元年三月，公及邾仪父盟于昧。《公羊传》曰：“仪公者何？邾娄之君也。何以称字？褒之也。曷为褒之？为其与公盟也。”何休注云：“《春秋》王鲁，托隐公为受命王，因仪父先与隐公盟，假以见褒赏义。”贬无骇以闭利门。春秋隐公二年，经书“无骇帅师入极”。《公羊传》曰：“无骇者何？展无骇也。何以不氏？贬。曷为贬？疾始灭也。”夫义路闭则利门开，利门开则义路闭也。前孝安皇帝内任伯荣、樊丰之属，伯荣，王圣女也。外委周广、谢恽之徒，开门受赂，署用非次，天下纷然，怨声满道。朝廷初立，颇存清静，未能数年，稍复堕损。左右党进者，日有迁拜，守死善道者，滞涸穷路，守死善道，《论语》文。滞涸穷路，以鱼为谕也。而未有改敝立德之方。又即位以来，十有余年，圣嗣未立，群下继望。可令中宫博简嫔媵，兼采微贱宜子之人，进御至尊，顺助天意。若有皇子，母自乳养，无委保妾医巫，以致飞燕之祸。赵飞燕，成帝皇后。妹为昭仪，专宠。成帝贵人曹伟能等生皇子，皆杀之。明将军望尊位显，当以天下为忧，崇尚谦省，垂则万方。而新营祠堂，费功亿计，非以昭明令德，崇示清俭。自数年以来，灾怪屡见，比无雨润，而沉阴郁泱。云起貌。宫省之内，容有阴谋。孔子曰：‘智者见变思刑，愚者御怪讳名。’天道无亲，可为祗畏。祗，敬也。言天无亲疏，惟善是与，可敬畏也。《书》曰：“皇天无亲。”加近者月食既于端门之侧。既，尽也。端门，太微宫南门也。月者，大臣之体也。《前书》李寻上疏曰：“月者众阴之长，妃后、大臣、诸侯之象也。”夫穷高则危，大满则溢，月盈则缺，日中则移。《易·丰卦》曰：“日中则昃，月盈则食，天地盈虚，与时消息。”《史记》蔡泽谓范睢曰：“日中则移，月满则亏”也。凡此四者，自然之数也。天地之心，福谦忌盛，《易》曰：“鬼神害盈而福谦，人道恶盈而好谦。”又曰：“见天地之心。”是以贤达功遂身退，《老子》曰：“功成名遂身退，天之道也。”全名养寿，无有怵迫之忧。为利所诱，怵迫于忧勤也。怵音息律反，或音黜。诚令王纲一整，道行忠立，明公踵伯成之高，全不朽之誉，《庄子》曰：“伯成子高，唐虞时为诸侯，至禹，去而耕。禹往见之，则耕在野。禹问曰：‘昔尧化天下，吾子立为诸侯，尧授舜，舜授予，子去而耕，其故何也？’子高曰：‘昔尧化天下，至公无私，不赏而人自劝，不罚而人自畏。今子赏而不劝，罚而不威，德自此衰，刑自此作。夫子盍行，无留吾事。’俋俋然，耕不顾。”亦见《吕氏春秋》。岂与此外戚凡辈耽荣好位者同日而论哉！固狂夫下愚，不达大体，窃感古人一饭之报，谓灵辄也。况受顾遇而容不尽乎！”商不能用。

	 

	永和中，荆州盗贼起，弥年不定，乃以固为荆州刺史。固到，遣吏劳问境内，赦寇盗前衅，与之更始。于是贼帅夏密等敛其魁党六百余人，自缚归首。固皆原之，遣还，使自相招集，开示威法。半岁闲，余类悉降，州内清平。

	 

	上奏南阳太守高赐等臧秽。赐等惧罪，遂共重赂大将军梁冀，冀为千里移檄，言移一日行千里，救之急也。而固持之愈急。冀遂令徙固为太山太守。时太山盗贼屯聚历年，郡兵常千人，追讨不能制。固到，悉罢遣归农，但选留任战者百余人，以恩信招诱之。未满岁，贼皆弭散。

	 

	迁将作大匠。上疏陈事曰：“臣闻气之清者为神，人之清者为贤。养身者以练神为宝，安国者以积贤为道。昔秦欲谋楚，王孙圉设坛西门，陈列名臣，秦使戄然，遂为寝兵。秦欲伐楚，使使者往观楚之宝器。昭奚恤乃为坛，使客东面，自居西面之坛，称曰：“理百姓，实仓廪，子西在此；奉圭璋，使诸侯，子方在此；守封疆，谨境界，叶公子高在此；理师旅，正兵戎，司马子反在此；怀霸王之余义，猎治乱之遗风，昭奚恤在此：惟大国所观。”使反，言于秦君曰：“楚多贤臣，未可谋也。”事见《新序》。《国语》曰，楚王孙圉聘于晋，赵简子鸣玉以相，问圉曰：“楚之白珩犹在乎，其为宝也几何？”对曰：“未尝为宝也。楚人有观射父，能作训辞以行诸侯，有左史倚相，道训典以序百物，此楚国之宝也。若夫古玉、白珩，先王之所玩也，何宝焉！”与此所引不同也。魏文侯师卜子夏，友田子方，轼段干木，故群俊竞至，名过齐桓，秦人不敢窥兵于西河，斯盖积贤人之符也。魏文侯受经于子夏，过段干木闾，未尝不轼也。李克曰：“文侯东得卜子夏、田子方、段干木，此三人者，君皆师之。”又秦欲伐魏，或曰：“魏君贤人是礼，国人称仁，上下和合，未可图也。”事见《史记》也。陛下拨乱龙飞，初登大位，聘南阳樊英、江夏黄琼、广汉杨厚、会稽贺纯，谢承书曰：“纯字仲真，会稽山阴人。少为诸生，博极群蓺。十辟公府，三举贤良方正，五征博士，四公车征，皆不就。后征拜议郎，数陈灾异，上便宜数百事，多见省纳。迁江夏太守。”策书嗟叹，待以大夫之位。是以岩穴幽人，智术之士，弹冠振衣，乐欲为用，四海欣然，归服圣德。厚等在职，虽无奇卓，然夕惕孳孳，志在忧国。臣前在荆州，闻厚、纯等以病免归，诚以怅然，为时惜之。一日朝会，见诸侍中并皆年少，无一宿儒大人可顾问者，诚可叹息。宜征还厚等，以副群望。琼久处议郎，已且十年，众人皆怪始隆崇，今更滞也。隆，高也。崇，重也。光禄大夫周举，才谟高正，宜在常伯，访以言议。侍中杜乔，学深行直，当世良臣，久托疾病，可敕令起。”又荐陈留杨伦、伦见《儒林传》。河南尹存、东平王恽、陈国何临、临字子陵，熙之子，为平原太守，见《百家谱》也。清河房植等。植见《党人篇》也。是日有诏征用伦、厚等，而迁琼、举，以固为大司农。

	 

	先是周举等八使案察天下，多所劾奏，其中并是宦者亲属，辄为请乞，诏遂令勿考。又旧任三府选令史，光禄试尚书郎，时皆特拜，不复选试。固乃与廷尉吴雄上疏，以为八使所纠，宜急诛罚，选举署置，可归有司。帝感其言，乃更下免八使所举刺史、二千石，自是稀复特拜，切责三公，明加考察，朝廷称善。乃复与光禄勋刘宣上言：“自顷选举牧守，多非其人，至行无道，侵害百姓。又宜止槃游，专心庶政。”帝纳其言，于是下诏诸州劾奏守令以下，政有乖枉，遇人无惠者，免所居官；其奸秽重罪，收付诏狱。

	 

	及冲帝即位，以固为太尉，与梁冀参录尚书事。明年帝崩，梁太后以杨、徐盗贼盛强，恐惊扰致乱，使中常侍诏固等，欲须所征诸王侯到乃发丧。固对曰：“帝虽幼少，犹天下之父。今日崩亡，人神感动，岂有臣子反共掩匿乎？昔秦皇亡于沙丘，《史记》曰，始皇东巡道病，崩于沙丘。徐广曰，赵有沙丘宫，在钜鹿也。胡亥、赵高隐而不发，卒害扶苏，以至亡国。丞相李斯为始皇崩在外，恐诸公子及天下有变，乃秘之不发丧。独胡亥、赵高等知阴谋，破去始皇所封书，赐公子扶苏死，而立胡亥为太子。胡亥元年，楚、汉并起。近北乡侯薨，阎后兄弟及江京等亦共掩秘，遂有孙程手刃之事。江京、刘安等坐省门下，孙程与王康等就斩京、安等，立顺帝也。此天下大忌，不可之甚者也。”太后从之，即暮发丧。

	 

	固以清河王蒜年长有德，欲立之，谓梁冀曰：“今当立帝，宜择长年高明有德，任亲政事者，愿将军审详大计，察周、霍之立文、宣，周勃立文帝，霍光立宣帝也。戒邓、阎之利幼弱。”谓邓太后立殇帝，帝时诞育百余日，二岁而崩；又立安帝，时年十余岁。阎太后立北乡侯，其年薨，又征诸王子，拟择立之也。冀不从，乃立乐安王子缵，年八岁，是为质帝。时冲帝将北卜山陵，固乃议曰：“今处处寇贼，军兴用费加倍，新创宪陵，赋发非一。帝尚幼小，可起陵于宪陵茔内，依康陵制度，康陵，殇帝陵也。其于役费三分减一。”乃从固议。时太后以比遭不造，委任宰辅，固所匡正，每辄从用，其黄门宦者一皆斥遣，天下咸望遂平，而梁冀猜专，每相忌疾。

	 

	初，顺帝时诸所除官，多不以次，及固在事，奏免百余人。此等既怨，又希望冀旨，遂共作飞章虚诬固罪曰：“臣闻君不稽古，无以承天；《书》曰：“粤若稽古帝尧。”郑玄注曰：“稽，同也。古，天也。言能同天而行者帝尧。”臣不述旧，无以奉君。昔尧殂之后，舜仰慕三年，坐则见尧于墙，食则睹尧于羹。《太公兵法》曰：“帝尧王天下之时，金银珠玉弗服也，锦锈文绮弗衣也，奇怪异物弗视也，玩好之器弗宝也，淫佚之乐弗听也，宫垣室屋弗垩色也，榱桷柱楹弗藻饰也，茅茨之盖弗翦齐也，滋味重累弗食也，温饭暖羹酸喂不易也。”斯所谓聿追来孝，不失臣子之节者。聿，述也。《诗·大雅》曰：“文王烝哉，遹追来孝。”言文王能述追王季勤孝之行也。太尉李固，因公假私，依正行邪，离闲近戚，自隆支党。至于表举荐达，例皆门徒；及所辟召，靡非先旧。或富室财赂，或子婿婚属，其列在官牒者凡四十九人。又广选贾竖，以补令史；募求好马，临窗呈试。出入逾侈，辎軿曜日。大行在殡，路人掩涕，固独胡粉饰貌，搔头弄姿，《西京杂记》曰：“武帝遇李夫人，就取玉簪搔头，自此宫人搔头皆用玉。”槃旋偃仰，从容冶步，曾无惨怛伤悴之心。山陵未成，违矫旧政，善则称己，过则归君，斥逐近臣，不得侍送，作威作福，莫固之甚。臣闻台辅之位，实和阴阳，琁机不平，寇贼奸轨，《书》曰：“琁机玉衡以齐七政。”孔安国注曰：“琁，美玉也。机，衡也。王者正天文之器，可运转者也。”又曰：“寇贼奸轨。”注曰：“群行攻劫曰寇，杀人曰贼，在外曰奸，在内曰轨。”则责在太尉。《续汉志》曰“太尉掌四方兵事功课，岁尽则奏殿最而行赏罚”也。固受任之后，东南跋扈，两州数郡，谓九江贼徐凤、马免等攻烧城邑，广陵贼张婴等攻杀江都长。九江、广陵是荆、杨之地，故云两州也。千里萧条，兆人伤损，大化陵迟，而诋疵先主，苟肆狂狷。存无廷争之忠，没有诽谤之说。夫子罪莫大于累父，臣恶莫深于毁君。固之过衅，事合诛辟。”据《吴佑传》，此章马融之词。事奏，冀以白太后，使下其事。太后不听，得免。

	 

	冀忌帝聪慧，恐为后患，遂令左右进鸩。帝苦烦甚，使促召固。固入，前问：“陛下得患所由？”帝尚能言，曰：“食煮饼，今腹中闷，得水尚可活。”时冀亦在侧，曰：“恐吐，不可饮水。”语未绝而崩。固伏尸号哭，推举侍医。冀虑其事泄，大恶之。

	 

	因议立嗣，固引司徒胡广、司空赵戒，《谢承书》“戒字志伯，蜀郡成都人也。戒博学明经讲授，举孝廉，累迁荆州刺史。梁商弟让为南阳太守，恃椒房之宠，不奉法，戒到州，劾奏之。迁戒河闲相。以冀部难理，整厉威严。迁南阳太守。纠豪杰，恤吏人，奏免中官贵戚子弟为令长贪浊者。征拜为尚书令，出为河南尹，转拜太常。永和六年特拜司空”也。先与冀书曰：“天下不幸，仍遭大忧。皇太后圣德当朝，摄统万机，明将军体履忠孝，忧存社稷，而频年之闲，国祚三绝。顺帝崩，冲帝立一年崩，质帝一年崩。今当立帝，天下重器，诚知太后垂心，将军劳虑，详择其人，务存圣明。然愚情眷眷，窃独有怀。远寻先世废立旧仪，近见国家践祚前事，未尝不询访公卿，广求群议，令上应天心，下合众望。且永初以来，政事多谬，地震宫庙，彗星竟天，诚是将军用情之日。传曰：‘以天下与人易，为天下得人难。’昔昌邑之立，昏乱日滋，霍光忧愧发愤，悔之折骨。昌邑王贺，武帝孙昌邑哀王子也。昭帝崩，霍光立之。自非博陆忠勇，霍光封博陆侯。《前书音义》曰：“博，大。陆，平。取其嘉名，无此县也。食邑北海、河东也。”延年奋发，大汉之祀，几将倾矣。霍光召丞相已下议曰：“昌邑王行昏乱，恐危社稷，如何？”群臣皆惊愕失色。大司农田延年前离席案剑曰：“今日之议，不得旋踵，群臣后应者，臣请剑斩之！”于是废立遂定。至忧至重，可不熟虑！悠悠万事，唯此为大。国之兴衰，在此一举。”冀得书，乃召三公、中二千石、列侯大议所立。固、广、戒及大鸿胪杜乔皆以为清河王蒜明德著闻，又属最尊亲，宜立为嗣。先是蠡吾侯志当取冀妹，时在京师，冀欲立之。众论既异，愤愤不得意，而未有以相夺。未有别理而易夺之。中常侍曹腾等闻而夜往说冀曰：“将军累世有椒房之亲，秉摄万机，宾客纵横，多有过差。清河王严明，若果立，则将军受祸不久矣。不如立蠡吾侯，富贵可长保也。”冀然其言。明日重会公卿，冀意气凶凶，而言辞激切。自胡广、赵戒以下，莫不慑惮之。皆曰：“惟大将军令。”而固独与杜乔坚守本议。冀厉声曰：“罢会。”固意既不从，犹望众心可立，复以书劝冀。冀愈激怒，乃说太后先策免固，竟立蠡吾侯，是为桓帝。

	 

	后岁余，甘陵刘文、魏郡刘鲔各谋立蒜为天子，梁冀因此诬固与文、鲔共为妖言，下狱。门生勃海王调贯械上书，证固之枉，河内赵承等数十人亦要鈇锧诣阙通诉，《字林》曰：“鈇锧，椹也。”锧音质。椹音竹心反。太后明之，乃赦焉。及出狱，京师市里皆称万岁。冀闻之大惊，畏固名德终为己害，乃更据奏前事，遂诛之，时年五十四。固临终，来子孙素棺三寸，幅巾，殡殓于本郡硗埆之地，不得还墓茔，污先公兆域。见《谢承书》也。

	 

	临命，与胡广、赵戒书曰：“固受国厚恩，是以竭其股肱，不顾死亡，志欲扶持王室，比隆文、宣。文帝、宣帝皆群臣迎立，能兴汉祚。何图一朝梁氏迷谬，公等曲从，以吉为凶，成事为败乎？汉家衰微，从此始矣。公等受主厚禄，颠而不扶，倾覆大事，后之良史，岂有所私？固身已矣，于义得矣，夫复何言！”广、戒得书悲臱，皆长叹流涕。

	 

	州郡收固二子基、兹于郾城，皆死狱中。《续汉书》曰，基，偃师长。《袁宏纪》曰，基字宪公，兹字季公，并为长史，闻固策免，并弃官亡归巴汉。南郑赵子贱为郡功曹，诏下郡杀固二子。太守知其枉，遇之甚宽，二子托服药夭，具棺器，欲因出逃。子贱畏法，来吏验实，就杀之。小子燮得脱亡命。冀乃封广、戒而露固尸于四衢，《尔雅》曰：“四达谓之衢。”郭璞注曰：“交通四出者也。”令有敢临者加其罪。固弟子汝南郭亮，《谢承书》曰：“亮字恒直，朗陵人也。”年始成童，成童，年十五也。《礼记》曰“十五成童，舞象”也。游学洛阳，乃左提章钺，章谓所上章也。《苍颉篇》曰：“钺，斧也。”右秉鈇锧，诣阙上书，乞收固尸。不许，因往临哭，陈辞于前，遂守丧不去。夏门亭长呵之曰：洛阳北面西头门，门外有万寿亭。“李、杜二公为大臣，不能安上纳忠，而兴造无端。卿曹何等腐生，公犯诏书，干试有司乎？”腐生者，犹言腐儒也。亮曰：“亮含阴阳以生，戴干履坤。义之所动，岂知性命，何为以死相惧？”亭长叹曰：“居非命之世，非命谓衰乱之时，人多不得其死也。天高不敢不局，地厚不敢不蹐。局，曲也。蹐，累足也。言天高而有雷霆，地厚而有沦陷，上下皆可畏惧也。《诗》云“谓天盖高，不敢不局，谓地盖厚，不敢不蹐”也。耳目适宜视听，口不可以妄言也。”太后闻而不诛。南阳人董班亦往哭固，而殉尸不肯去。殉，巡也。《楚国先贤传》曰：“班字季，宛人也。少游太学，宗事李固，才高行美，不交非类。尝耦耕泽畔，恶衣蔬食。闻固死，乃星行奔赴，哭泣尽哀。司隶案状奏闻，天子释而不罪。班遂守尸积十日不去。桓帝嘉其义烈，听许送丧到汉中，赴葬毕而还也。”太后怜之，乃听得襚敛归葬。二人由此显名，三公并辟。班遂隐身，莫知所归。

	 

	固所著章、表、奏、议、教令、对策、记、铭凡十一篇。弟子赵承等悲叹不已，乃共论固言夡，以为《德行》一篇。《谢承书》曰：“固所授弟子，颍川杜访、汝南郑遂、河内赵承等七十二人，相与哀叹悲愤，以为眼不复瞻固形容，耳不复闻固嘉训，乃共论集《德行》一篇。”

	 

	燮字德公。初，固既策罢，知不免祸，乃遣三子归乡里。时燮年十三，姊文姬为同郡赵伯英妻，贤而有智，见二兄归，具知事本，默然独悲曰：“李氏灭矣！自太公已来，积德累仁，何以遇此？”太公谓祖父郃也。密与二兄谋豫藏匿燮，托言还京师，人咸信之。有顷难作，下郡收固三子。二兄受害，文姬乃告父门生王成曰：“君执义先公，有古人之节。今委君以六尺之孤，六尺谓年十五以下。李氏存灭，其在君矣。”成感其义，乃将燮乘江东下，入徐州界内，令变名姓为酒家佣，《谢承书》曰：“燮远遁身于北海剧，托命滕咨家以得免。”与此不同。而成卖卜于市。各为异人，阴相往来。

	 

	燮从受学，酒家异之，意非恒人，以女妻燮。燮专精经学。十余年闲，梁冀既诛而灾眚屡见。明年，史官上言宜有赦令，又当存录大臣冤死者子孙，于是大赦天下，并求固后嗣。燮乃以本末告酒家，酒家具车重厚遣之，皆不受，遂还乡里，追服。姊弟相见，悲感傍人。既而戒燮曰：“先公正直，为汉忠臣，而遇朝廷倾乱，梁冀肆虐，令吾宗祀血食将绝。今弟幸而得济，岂非天邪！宜杜绝众人，勿妄往来，慎无一言加于梁氏。加梁氏则连主上，祸重至矣。唯引咎而已。”燮谨从其诲。后王成卒，燮以礼葬之，感伤旧恩，每四节为设上宾之位而祠焉。

	 

	州郡礼命，四府并辟，皆无所就，后征拜议郎。及其在位，廉方自守，所交皆舍短取长，好成人之美。时颍川荀爽、贾彪，虽俱知名而不相能，燮并交二子，情无适莫，世称其平正。《论语》曰：“君子之于天下也，无适也，无莫也，义之与比。”

	 

	灵帝时拜安平相。先是安平王续为张角贼所略，国家赎王得还，朝廷议复其国。燮上奏曰：“续在国无政，为妖贼所虏，守藩不称，损辱圣朝，不宜复国。”时议者不同，而续竟归藩。燮以谤毁宗室，输作左校。未满岁，王果坐不道被诛，乃拜燮为议郎。京师语曰：“父不肯立帝，子不肯立王。”

	 

	擢迁河南尹。时既以货赂为官，诏书复横发钱三亿，以实西园。事见《宦者》传。燮上书陈谏，辞义深切，帝乃止。先是颍川甄邵谄附梁冀，为邺令。有同岁生得罪于冀，亡奔邵，邵伪纳而阴以告冀，冀即捕杀之。邵当迁为郡守，会母亡，邵且埋尸于马屋，先受封，然后发丧。邵还至洛阳，燮行涂遇之，使卒投车于沟中，笞捶乱下，大署帛于其背曰“谄贵卖友，贪官埋母”。乃具表其状。邵遂废锢终身。燮在职二年卒，时人感其世忠正，咸伤惜焉。

	 

	杜乔字叔荣，河内林虑人也。《续汉书》曰：“累祖吏二千石。乔少好学，治《韩诗》、《京氏易》、《欧阳尚书》，以孝称。虽二千石子，常步担求师。”林虑，今相州县也。少为诸生，举孝廉，辟司徒杨震府。稍迁为南郡太守，转东海相，入拜侍中。

	 

	汉安元年，以乔守光禄大夫，使徇察兖州。表奏太山太守李固政为天下第一；陈留太守梁让、济阴太守汜宫、济北相崔瑗等臧罪千万以上。让即大将军梁冀季父，宫、瑗皆冀所善。还，拜太子太傅，迁大司农。

	 

	时梁冀子弟五人及中常侍等以无功并封，乔上书谏曰：“陛下越从藩臣，龙飞即位，天人属心，万邦攸赖。不急忠贤之礼，而先左右之封，伤善害德，兴长佞谀。臣闻古之明君，褒罚必以功过；末世闇主，诛赏各缘其私。今梁氏一门，宦者微孽，孽音鱼列反。《公羊传》曰：“臣仆庶孽之事。”何休注云：“孽，贱子也，犹树之有孽生也。”并带无功之绂，苍颉篇：“绂，绶也。”裂劳臣之土，其为乖滥，胡可胜言！夫有功不赏，为善失其望；奸回不诘，为恶肆其凶。故陈资斧而人靡畏，班爵位而物无劝。《易·旅卦·九四》曰：“旅于处，得其资斧。”《前书音义》曰：“资，利也。”苟遂斯道，岂伊伤政，为乱而已，丧身亡国，可不慎哉！”书奏不省。

	 

	益州刺史种皓举劾永昌太守刘君世以金蛇遗梁冀，事发觉，以蛇输司农。冀从乔借观之，乔不肯与，冀始为恨。累迁大鸿胪。时冀小女死，令公卿会丧，乔独不往，冀又衔之。

	 

	迁光禄勋。建和元年，代胡广为太尉。桓帝将纳梁冀妹，冀欲令以厚礼迎之，乔据执旧典，不听。时有司奏曰：“《春秋》迎王后于纪，在涂则称后。今大将军冀女弟宜备礼章，时进征币。”奏可。于是悉依孝惠帝纳后故事，聘黄金二万斤，纳采雁璧乘马，一依旧典。又冀属乔举汜宫为尚书，乔以宫臧罪明著，遂不肯用，因此日忤于冀。先是李固见废，内外丧气，群臣侧足而立，唯乔正色无所回桡。回，邪也。桡，曲也。由是海内叹息，朝野瞻望焉。在位数月，以地震免。宦者唐衡、左悺等因共谮于帝曰：“陛下前当即位，乔与李固抗议言上不堪奉汉宗祀。”抗，举也。帝亦怨之。及清河王蒜事起，梁冀遂讽有司劾乔及李固与刘鲔等交通，请逮案罪。而梁太后素知乔忠，但策免而已。《续汉书》曰：“乔诸生耿伯尝与鲔同止，冀讽吏执鲔为乔门生。”冀愈怒，使人胁乔曰：“早从宜，妻子可得全。”从宜，令其自尽也。乔不肯。明日冀遣骑至其门，不闻哭者，遂白执系之，死狱中。妻子归故郡。与李固俱暴尸于城北，家属故人莫敢视者。

	 

	乔故掾陈留杨匡闻之，号泣星行到洛阳，乃著故赤帻，托为夏门亭吏，守卫尸丧，驱护蝇虫，积十二日，都官从事执之以闻。梁太后义而不罪。匡于是带鈇锧诣阙上书，并乞李、杜二公骸骨。太后许之。成礼殡殓，送乔丧还家，葬送行服，隐匿不仕。匡初好学，常在外黄大泽教授门徒。补蕲长，蕲，今徐州县也，音机。政有异绩，迁平原令。时国相徐曾，中常侍璜之兄也，匡耻与接事，托疾牧豕云。《袁山松书》，匡一名章，字叔康也。

	 

	论曰：夫称仁人者，其道弘矣！弘，大也。言非一涂也。立言践行，立其言，必践而行之。岂徒徇名安己而已哉，徇，求也。将以定去就之概，正天下之风，使生以理全，死与义合也。概，节也。立身之道，唯孝与忠，全生死之义，须得其所。夫专为义则伤生，贵义则贱生也。专为生则骞义，骞，违也。专为物则害智，为物则役智，故为害。专为己则损仁。若义重于生，舍生可也；生重于义，全生可也。《孟子》曰：“鱼我所欲，熊掌我所欲也。二者不可得兼，舍鱼而取熊掌者也。生亦我所欲也，义亦我所欲也。二者不可得兼，舍生而取义者也。”上以残闇失君道，下以笃固尽臣节。臣节尽而死之，则为杀身以成仁，去之不为求生以害仁也。《论语》：“无求生以害仁，有杀身以成仁。”顺桓之闲，国统三绝，太后称制，贼臣虎视。李固据位持重，以争大义，确乎而不可夺。确，坚貌也。《易》曰：“确乎其不可拔。”《论语》曰：“临大节而不可夺。”岂不知守节之触祸，耻夫覆折之伤任也。《易》曰：“鼎折足，覆公餗。”言不胜其任。观其发正辞，及所遗梁冀书，虽机失谋乖，犹恋恋而不能已。至矣哉，社稷之心乎！其顾视胡广、赵戒，犹粪土也。

	 

	赞曰：李、杜司职，朋心合力。朋犹同也。致主文、宣，抗情伊、稷。伊尹、后稷也。道亡时晦，终离罔极。离，被也。《毛诗》曰：“谗人罔极。”燮同赵孤，赵朔之子赵武。《史记》曰，晋景公三年，大夫屠岸贾杀赵朔，朔客程婴、公孙杵臼匿朔遗腹子于中山。居十五年，后景公与韩厥立赵孤，而攻灭屠岸贾也。世载弦直。载，行也。