建武末，上疏自陈曰：

	 

	臣伏念高祖之略而陈平之谋，毁之则疏，誉之则亲。《史记》曰，魏无知荐陈平于高祖，高祖以平为将。绛、灌等咸谮平曰：“虽美丈夫，如冠玉耳，居家盗嫂。今大王令护军，诸将金多者得善处，金少者得恶处。”高祖让魏无知。无知曰：“臣所言者能也，陛下所问者行也。楚汉相拒，臣进奇谋之士。盗嫂受金，又何足疑。”高祖乃令平尽护诸将也。以文帝之明而魏尚之忠，绳之以法则为罪，施之以德则为功。魏尚，槐里人，文帝时为云中守，匈奴不近云中。后坐上首虏差六级，下之吏，罚作之。冯唐谏文帝曰：“臣愚以为陛下法太明，罚太重，赏太轻。”帝悦。是日令唐持节赦尚，复以为云中守也。逮至晚世，董仲舒言道德，见妒于公孙弘，《史记》曰，董仲舒为人廉直，公孙弘习《春秋》不如董生。弘希时用事，位至公卿，仲舒以弘为从谀，弘嫉之。时胶西王帝兄，骄纵，弘乃言于上曰：“独仲舒可使相胶西。”胶西王素闻仲舒有行，亦善待之。李广奋节于匈奴，见排于卫青，《史记》曰，李广，陇西成纪人也。为前将军，从卫青讨匈奴。青不使当匈奴，广乃失道后期，青令对簿，广乃引刀自刎。知与不知，莫不流涕。此忠臣之常所为流涕也。臣衍自惟微贱之臣，上无无知之荐，下无冯唐之说，乏董生之才，寡李广之埶，而欲免谗口，济怨嫌，岂不难哉！

	 

	臣衍之先祖，以忠贞之故，成私门之祸。衍之祖冯参忠正，不屈节于王氏五侯。参姊为中山王太后，后为哀帝祖母，传太后陷以大逆，参自杀，亲族死者十七人。见《前书》。而臣衍复遭扰攘之时，值兵革之际，不敢回行求时之利，回，邪也。事君无倾邪之谋，将帅无虏掠之心。卫尉阴兴，敬慎周密，内自修来，外远嫌疑，故敢与交通。兴知臣之贫，数欲本业之。欲遗其财，为立基本生业也。臣自惟无三益之才，不敢处三损之地，固让而不受之。《论语》载孔子言曰“益者三友，损者三友”，故衍引以为言也。昔在更始，太原执货财之柄，居苍卒之闲，据位食禄二十余年，而财产岁狭，居处日贫，家无布帛之积，出无舆马之饰。于今遭清明之时，饬躬力行之秋，力行谓尽力行善道也。《礼记》曰“好问近于智，力行近乎仁”也。而怨仇丛兴，讥议横世。盖富贵易为善，贫贱难为工也。疏远垄亩之臣，无望高阙之下，惶恐自陈，以救罪尤。

	 

	书奏，犹以前过不用。

	 

	衍不得志，退而作赋，又自论曰：

	 

	冯子以为夫人之德，不碌碌如玉，落落如石。《老子》《道德经》之词也。言可贵可贱，皆非道真。玉貌碌碌，为人所贵，石形落落，为人所贱，贱既失矣，贵亦未得。言当处才不才之闲。风兴云蒸，一龙一蛇，与道翱翔，与时变化，夫岂守一节哉?风兴云蒸，言相须也。东方朔诫子书曰：“圣人之道，一龙一蛇，形见神臧，与物变化，随时之宜，无有常处。”化音协韵音花。用之则行，舍之则臧，进退无主，屈申无常。故曰：“有法无法，因时为业，有度无度，与物趣舍。”《史记》司马谈之词也。言法度是非，皆随时俗。物所趋则向之，所舍则违之，所谓随时之义也。常务道德之实，而不求当世之名，阔略杪小之礼，荡佚人闲之事。放荡纵逸，不拘恒俗也。正身直行，恬然肆志。顾尝好俶傥之策，时莫能听用其谋，顾犹及也。俶傥，卓异貌也。喟然长叹，自伤不遭。遭，遇也。久栖迟于小官，不得舒其所怀。栖迟犹偃息也。抑心折节，意凄情悲。夫伐冰之家，不利鸡豚之息；言食厚禄不当求小利也。《礼记》曰：“畜马乘，不察于鸡豚。伐冰之家不畜牛羊。”伐冰谓卿大夫以上，以其丧祭得赐冰，故言伐冰也。《韩诗外传》曰“天子不言多少，诸侯不言利害，大夫不言委积，四马之家不持鸡豚之息，伐冰之家不恃牛羊之入”也。委积之臣，不操市井之利。《韩诗外传》曰“千乘之君不通货财，委积之臣不操市井之利，是以贫穷有所劝，而孤寡有所措”也。况历位食禄二十余年，而财产益狭，居处益贫。惟夫君子之仕，行其道也。虑时务者不能兴其德，为身求者不能成其功。言不可兼也。去而归家，复羁旅于州郡，身愈据职，家弥穷困，卒离饥寒之灾，有丧元子之祸。

	 

	先将军葬渭陵，哀帝之崩也，营之以为园。奉世为右将军，即衍之曾祖，故言“先将军”。渭陵，元帝陵，在长安北五十里。哀帝义陵在长安北四十六里。奉世墓入义陵茔中，所以衍不得入葬而别求也。于是以新丰之东，鸿门之上，寿安之中，太上皇思东归，乃迁丰邑人于此立县，故曰新丰。鸿门，阪名。《前书音义》曰：“在新丰东十七里，旧大道北下阪口。”地埶高敞，四通广大，南望郦山，北属泾渭，东瞰河华，龙门之阳，三晋之路，龙门，河所经，今绛州县也。三晋谓韩、赵、魏也。西顾酆鄗，周秦之丘，宫观之墟，酆、鄗，二水名，周文王都酆，武王都鄗。秦本封在陇西秦县，周平王东迁以后，秦始有岐周之地，故总言周秦之丘。丘亦墟也。通视千里，览见旧都，遂定茔焉。衍墓在今新丰县南四里。退而幽居。盖忠臣过故墟而歔欷，孝子入旧室而哀叹。《史记》曰，箕子朝周过殷墟，咸生禾黍，箕子伤之，欲哭则不可，欲泣为其近妇人，乃作《麦秀》之诗。殷人闻之，皆为流涕。《礼记·檀弓》曰“反哭升堂，反诸其所作也。入室，反诸其所养也。反而亡焉，失之，哀于是为甚”也。每念祖考，著盛德于前，垂鸿烈于后，遭时之祸，坟墓芜秽，春秋蒸尝，昭穆无列。司马相如赋曰：“坟墓芜秽而不修。”父为昭，子为穆，昭南面，穆北面也。年衰岁暮，悼无成功，将西田牧肥饶之野，殖生产，修孝道，营宗庙，广祭祀。然后阖门讲习道德，观览乎孔老之论，庶几乎松乔之福。《列仙传》，赤松子，神农时雨师也。服水玉，能入火不烧。常止西王母石室中，能随风上下。王子乔，周灵王太子晋也。好吹笙，作凤鸣，游伊洛之闲，道人浮丘公接以上嵩高山，遂仙去也。上陇阪，陟高冈，游精宇宙，流目八纮。《尹文子》曰：“四方上下曰宇。”《苍颉篇》曰：“舟舆所届曰宙。”《淮南子》曰“九州之外乃有八夤，八夤之外乃有八纮也。”历观九州山川之体，追览上古得失之风，愍道陵迟，伤德分崩。夫睹其终必原其始，故存其人而咏其道。疆理九野，经营五山，眇然有思陵云之意。疆，界也。理，正也。《诗》曰：“我疆我理。”九野谓九州之野。经营犹往来。五山即五岳也。乃作赋自厉，命其篇曰《显志》。显志者，言光明风化之情，昭章玄妙之思也。其辞曰：

	 

	开岁发春兮，百卉含英。开、发，皆始也。《尔雅》曰：“春为发生。”卉，草也。《楚词》曰：“献岁发春兮。”甲子之朝兮，汨吾西征。君子举事尚早，故以朝言之。汨，行貌。《楚词》曰：“汨吾南征。”汨音于笔反。发轫新丰兮，裴回镐京。轫，止车木也。将行，故发之。陵飞廉而太息兮，登平阳而怀伤。飞廉，观名。武帝元封二年立于长安，上有铜飞廉，因以名焉。《前书音义》曰：“飞廉，神禽，能致风气，有角而蛇尾，文如豹文。”平阳，县名，故城在今岐州岐山县西南。悲时俗之险阸兮，哀好恶之无常。时既险薄，所以好恶不同。《楚词》曰“悲时俗之迫阸”也。弃衡石而意量兮，随风波而飞扬。衡，秤衡也。三十斤为钧，四钧为石。言时人弃衡石以意测量，谕背法度也。随风波而飞扬，言无志操也。纷纶流于权利兮，亲雷同而妒异；独耿介而慕古兮，岂时人之所喜？言时俗溺于权利也。同己则亲之，异己则妒之，今己不与之同，所以见恶也。沮先圣之成论兮，□名贤之高风；忽道德之珍丽兮，务富贵之乐耽。沮，败也。□，陵也。耽亦乐也。言时人之行如此。遵大路而裴回兮，履孔德之窈冥；固众夫之所眩兮，孰能观于无形？遵，循也。大路，大道也。《老子》曰：“大道泛兮。”又曰：“孔德之容，窈兮冥兮，其中有精。”又曰：“大象无形。”孔之为言空也。窈冥谓幽玄也。道以空为主，故无物而不容。时俗眩于名利，孰能观大象无形哉？行劲直以离尤兮，羌前人之所有；内自省而不惭兮，遂定志而弗改。离，遭也。尤，过也。羌，语发声也。言古人有为劲直行而遭尤过者，有之矣，即屈原、贾谊之流也。衍内自省察，不惭于古人，遂守志不改也。欣吾党之唐虞兮，愍吾生之愁勤；聊发愤而扬情兮，将以荡夫忧心。伤己不逢尧舜也。荡，散也。往者不可攀援兮，来者不可与期；病没世之不称兮，愿横逝而无由。言唐虞往，不可攀援而及，将来贤哲，又不可豫期。所病终身之后，名誉不称；又愿纵横远逝，而其路无由也。《论语》孔子曰：“君子疾没世而名不称焉。”

	 

	陟雍畤而消摇兮，超略阳而不反。念人生之不再兮，悲六亲之日远。雍，县名，属右扶风，故城在今岐州雍县南。畤者止也，神灵之所止也。《史记》曰，秦并天下，祠雍四畤，汉加黑帝，谓之五畤。消摇犹观望也。超，过也。略阳，县名，属天水郡，今陇州陇城县也。六亲，夫妇、父子、兄弟也。陟九嵕而临□嶭兮，听泾渭之波声。□嶭，山，一名嵯峨，在今三原县北。□音才结反，嶭音五结反。顾鸿门而歔欷兮，哀吾孤之早零。何天命之不纯兮，信吾罪之所生；伤诚善之无辜兮，赍此恨而入冥。零，落也。吾孤早零，即上所谓“丧元子”者也。子既早夭，未有邪僻，故云诚善。辜，罪也。冥谓地也。赍恨入冥，言死有余恨也。嗟我思之不远兮，岂败事之可悔？虽九死而不眠兮，恐余殃之有再。泪汍澜而雨集兮，气滂浡而云披；心怫郁而纡结兮，意沉抑而内悲。言已往者托于贵戚之权，几陷诛戮之罪，此由我思虑不深远。已败之事，悔之无及，虽复九死而目不瞑，言怨恨之深也。《楚词》曰：“虽九死其犹未悔。”眠即瞑也。今纵饬躬自勖，又恐殃祸至再，所以泪落意沈，气愤心结也。

	 

	瞰太行之嵯峨兮，观壶口之峥嵘；悼丘墓之芜秽兮，恨昭穆之不荣。太行山在上党南，壶口山在上党东。衍之远祖冯亭为韩上党守，以上党降赵，赵封亭三万户，号华阳君。死因葬上党，其墓在今潞州上党县西。衍在关中，遥相望之，即序所谓“通视千里，览见旧都”者也。嵯峨，高大貌。峥嵘，深邃貌。岁忽忽而日迈兮，寿冉冉其不与；耻功业之无成兮，赴原野而穷处。与犹待也。《楚词》曰：“日忽忽其将暮。”又曰：“老冉冉其将至。”功业无成，情多忧愤，故赴原野而穷居。昔伊尹之干汤兮，七十说而乃信；皋陶钓于雷泽兮，赖虞舜而后亲。无二士之遭遇兮，抱忠贞而莫达；率妻子而耕耘兮，委厥美而不伐。伊尹名挚，负鼎俎以干汤。七十说而乃信，谓年七十说汤乃得信也。皇甫谧《帝王记》曰：“伊挚丰下兑上，色黑而短，偻身而下声，年七十而不遇。汤闻其贤，设朝礼而见之，挚乃说汤致于王道。”信音申。《吕氏春秋》曰：“舜陶于河滨，渔于雷泽。”今言皋陶，未详。雷泽在今濮州雷泽县东也。韩卢抑而不纵兮，骐骥绊而不试；独慷慨而远览兮，非庸庸之所识。《战国策》曰，齐欲伐魏，淳于髡谓齐王曰：“韩卢，天下之壮犬也。”《淮南子》曰：“绊骐骥而求千里。”衍喻己有高才而不申，所以独慷慨远览，非庸庸之徒所能识也。识，叶韵音志。卑卫赐之阜货兮，高颜回之所慕；重祖考之洪烈兮，故收功于此路。卑，贱也。阜，积也。衍贱子贡货殖，慕颜回乐道，所以不从流俗，专心贞固者，以其祖考功业隆大，若苟求富贵，恐致点辱，故于此路收功也。循四时之代谢兮，分五土之刑德；相林麓之所产兮，尝水泉之所殖。修神农之本业兮，采轩辕之奇策；追周弃之遗教兮，轶范蠡之绝迹。《周礼》五土，一曰山林，二曰川渎，三曰丘陵，四曰坟衍，五曰原隰。《家语》曰：“地东西为纬，南北为经。山为积德，川为积刑。”《谷梁传》曰：“林属于山曰麓。”《周礼》曰：“山林动物宜毛，植物宜皂。”《淮南子》曰：“汾水浊宜麻，济水和宜麦，河水调宜菽，洛水轻利宜禾，渭水多力宜黍，江水肥宜稻。”《管子》曰：“四七二十八尺而至于泉，其水白而甘，宜黍秫。三七二十一尺而至于泉，其水黄而有臭，宜大菽与麦。二七一十四尺至于泉，其味咸，宜稻与麦。”此尝水泉之所殖也。《周易》曰：“神农氏斫木为耜，揉木为耒，耒耜之利以教天下，盖取诸益。”《周书》曰：“神农之时，天雨粟，神农耕而种之。”轩辕，黄帝也。《大戴礼》曰：“黄帝时播百谷草木，节用水火财物，人得其利。”周弃，帝喾之子。为儿之时，其游戏好种树麻菽，及成人，遂好耕农，相地之宜，人皆法则之。帝尧闻之，举弃为农师，天下得其利，故言遗教。轶，过也。范蠡，南阳人，事越王句践，苦身戮力，竟灭吴报耻。既而以为大名之下，难以久居，乃与其私属乘舟浮海以行，变姓名，适齐为鸱夷子皮，之陶为朱公，终身不返。是绝迹也。陟陇山以逾望兮，眇然览于八荒；风波飘其并兴兮，情惆怅而增伤。逾犹遥也，古字通。八荒，八方荒远之地。览河华之泱漭兮，望秦晋之故国。愤冯亭之不遂兮，愠去疾之遭惑。冯亭以上党降赵，秦破赵于长平而亭死，故言不遂。愠，怨也。冯去疾为秦丞相，胡亥元年，用赵高计，始皇大臣咸见诛戮，无遗脱者，是遭惑也。亭及去疾皆衍之先，故远怀愤怨也。泱音乌朗反。漭音莽。

	 

	流山岳而周览兮，徇碣石与洞庭；浮江河而入海兮，溯淮济而上征。碣石，海畔山也，在今平州东。洞庭，湖名也，中有洞庭山，在今岳州西南。衍既不同流俗，情多愤怨，故假言涉历江山，周流河海。屈原云“吾将远逝以自适，路修远以周流”之类也。瞻燕齐之旧居兮，历宋楚之名都；哀群后之不祀兮，痛列国之为墟。燕都蓟，今蓟县也。齐都营丘，今临淄县也。宋都睢阳，今宋州也。楚初都丹阳，在归州；后都郢，在今荆州；至考烈王为秦所逼，又徙都寿春，今寿州也。不祀言皆绝也，臧文仲曰“咎陶、庭坚不祀”也。驰中夏而升降兮，路纡轸而多艰；讲圣哲之通论兮，心愊忆而纷纭。纡轸犹盘曲也。愊忆犹郁结也。纷纭犹瞀乱也。愊音普逼反。惟天路之同轨兮，或帝王之异政；尧舜焕其荡荡兮，禹承平而革命。惟，思也。言思上天之路，轨躅则同，而帝王政教参差有异。班固曰：“仰天路而同轨。”《白虎通》曰：“德合天者称帝，仁义合者称王。”故言异政也。焕，文章貌。荡荡，政化平畅貌。《论语》孔子曰：“唯天为大，唯尧则之，焕乎其有文章，荡荡乎人无能名焉。”尧舜同道，故兼言之。舜禅位于禹，禹承尧舜之后而改制度，禅子，故曰承平革命也。并日夜而幽思兮，终悇憛而洞疑；高阳□其超远兮，世孰可与论兹？孔子曰：“吾尝终日不食，终夜不寝，以思。”《楚词》云：“心悇憛而怀惑。”《广苍》云：“悇憛，祸福未定也。”悇音它乎反，憛音它绀反。本或作“?憏”，?音丑加反，憏音丑制反，未定也。高阳，帝颛顼之号也。洞亦不定也。《史记》曰：“虚憩洞疑。”又曰：“高阳氏沉深而有谋，疏通而知事。”以有其谋而疏通，故欲与之论事。讯夏启于甘泽兮，伤帝典之始倾；颂成康之载德兮，咏《南风》之歌声。讯，问也。启，禹子也。《尚书》曰：“启与有扈战于甘之野。”孔安国注云：“有扈与夏同姓，恃亲而不恭，故启征之于甘野。”甘野在今鄠县。启既德薄，同姓相攻，故伤帝典之倾也。《易》曰：“德积载。”《史记》曰：“成康之际，天下安宁，刑错三十余年而不用。”《周南》、《召南》，谓《国风》之首篇。歌文王之德，故咏之也，非舜南风之歌。思唐虞之晏晏兮，揖稷契与为朋；苗裔纷其条畅兮，至汤武而勃兴。《尚书考灵耀》曰：“放勋钦明文塞安晏晏。”郑玄注曰：“宽容覆载谓之晏。”稷名弃，为尧后稷。契为尧司徒。契十四叶孙号汤，灭夏桀而王有天下。后稷十六叶孙周武王，灭殷纣而王天下。勃，盛貌也。《左传》曰：“其兴也勃焉。”昔三后之纯粹兮，每季世而穷祸；吊夏桀于南巢兮，哭殷纣于牧野。三后，夏、殷、周也。惜其不能始终纯茂，每至末代，必穷其灾祸。汤放桀于南巢，武王灭纣于牧野，周之季叶，幽王为西戎所杀也。《离骚》曰：“昔三后之纯粹，何桀纣之昌披！”南巢，地名，庐州巢县也。孔安国曰“牧野，纣近郊三十里地名”也，在今卫州也。诏伊尹于亳郊兮，享吕望于酆洲；功与日月齐光兮，名与三王争流。诏，召也。亳，汤都。吕望，周太师，翼周灭殷者也。酆，文王所都，在京兆杜陵亭。水中可居曰洲也。

	 

	杨朱号乎衢路兮，墨子泣乎白丝；知渐染之易性兮，怨造作之弗思。《淮南子》曰：“杨子见逵路而哭之，为其可以南，可以北，伤其本同而末异也。”《墨子》曰“墨子见染丝，叹曰，染于苍则苍，染于黄则黄，五入之则为五色，故染不可不慎。非独丝也，国亦有染，汤染伊尹，纣染恶来”也。先王正道，规摹有常，苟生穿凿，则岐路竞起，故墨子知渐染之易性，杨朱悲造作之弗思。美《关雎》之识微兮，愍王道之将崩；拔周唐之盛德兮，捃桓文之谲功。薛夫子《韩诗章句》曰：“诗人言雎鸠贞洁，以声相求，必于河之洲，蔽隐无人之处。故人君动静，退朝入于私宫，妃后御见，去留有度。今人君内倾于色，大人见其萌，故咏《关雎》，说淑女，正容仪也。”《方言》曰：“捃，取也。谲，诈也。”齐桓公、晋文公俱有霸功。孔子曰：“晋文公谲而不正，齐桓公正而不谲。”时周衰政乱，桓文能统率诸侯，翼戴天子，故取其一切之功也。忿战国之遘祸兮，憎权臣之擅强；黜楚子于南郢兮，执赵武于湨梁。周室衰微，七国交争，是为战国。时吴楚僭号皆称王，孔子修《春秋》，以蛮夷大者不过子，故皆黜曰子。又《春秋》称“公会晋、宋、卫、郑、曹、莒、邾、薛、杞于湨梁，戊寅，大夫盟”。《公羊传》曰：“诸侯皆在，言大夫盟何？信在大夫。何言乎信在大夫？遍刺天下之大夫也。曷为遍刺天下之大夫？君若缀旒然。”赵武，晋卿赵文子也。时晋为盟主，文子，晋之正卿，而为不臣之行，故欲执之也。湨，水名，在河内轵县东南，至温入河。《尔雅》曰：“梁莫大于湨梁。”湨音古觅反。善忠信之救时兮，恶诈谋之妄作；聘申叔于陈蔡兮，禽荀息于虞虢。申叔，楚庄王时贤臣申叔时者也。《左传》，陈夏征舒弑灵公，楚庄王伐陈，杀夏征舒，灭陈为县。申叔时谏庄王曰：“夏征舒弑其君，其罪大矣，讨而戮之，君之义也。诸侯之从，曰讨有罪也。今县陈，贪其富也。以讨召诸侯而以贪终之，无乃不可乎？”王曰：“善哉，吾未之闻也。”乃复封陈。聘谓问之也。时惟在陈，而兼言蔡者，盖以陈蔡相近，因连言之也。荀息，晋大夫。《左传》曰，晋荀息请以屈产之乘，垂棘之璧，假道于虞以伐虢。公曰：“是吾宝也。”对曰：“若得道于虞，犹外府也。”乃假道于虞以灭虢，师还遂袭虞，灭之。诛儣锄之介圣兮，讨臧仓之愬知；｛女巽｝子反于彭城兮，爵管仲于夷仪。犁锄，齐大夫。介犹闲也。《韩子》曰：“仲尼为政于鲁，道不拾遗，齐景公患之。犁锄曰：‘去仲尼犹吹毛耳。君何不遗鲁公以女乐，以骄其意。鲁君乐之，必怠于政，仲尼必谏，谏而不听，必轻绝鲁。’景公曰：‘善。’乃令犁锄以女乐遗鲁，哀公乐之，果怠于政，仲尼谏不听，遂去之。”《孟子》曰：“鲁平公将出，嬖人臧仓请曰：‘它日君出，必命有司所之。今已驾矣，敢请。’公曰：‘吾将见孟子。’仓曰：‘君所为轻身以先于匹夫者。以为贤乎？礼义由贤者出，孟子后丧逾前丧，君无见焉。’公曰：‘诺。’乐正子见孟子曰：‘君将来见，嬖人有臧仓者沮君，是以不来。’孟子曰：‘吾之不遇鲁侯，天也。臧氏之子焉能使予不遇哉！’”愬犹谮也。知谓明于事也。子反，楚大夫也，名侧。案“｛女巽｝”字吕忱音仕眷反，勉也。《东观记》作“讥”字。此虽作“｛女巽｝”，盖亦讥刺之意也。《春秋经》书“宋人及楚人平”。《公羊传》曰：“外平不书，此何以书？贬。曷为贬？平者在下。”何休注云：“讥子反、华元专盟不受君命，故贬之。”然则子反违命盟，盖以平宋城下而言。彭城者，彭城宋之邑，故举以言之。《左传》，宋大夫鱼石等出奔楚。楚伐宋，取彭城以封鱼石。宋人围彭城，楚子重救彭城伐宋。此言子反，盖衍误也。如曰不然，或别有所据。管仲，齐桓公之相，名夷吾。夷仪，邢邑也。翟人灭邢，管仲辅齐桓公筑夷仪以封邢，邢迁如归，于是天下诸侯知桓公之不为己动也，是故天下归之。唯能用管夷吾而霸功立。事见《国语》。以其能辅主成业，故就夷仪而爵赏也。兵革之寖滋兮，苦攻伐之萌生；沈孙武于五湖兮，斩白起于长平。寖，渐也。孙武，吴王阖庐将也。善用兵。《越绝书》曰：“太湖周三万六千顷。”虞翻云：“太湖有五道，故谓之五湖。”滆湖、洮湖、射湖、贵湖及太湖为五湖，并太湖之小支，俱连太湖，故太湖兼得五湖之名，在今湖州东也。《史记》曰，白起，郿人也。事秦昭王，以上将军击赵于长平，前后坑斩首虏四十五万。长平，地名，在今泽州也。恶丛巧之乱世兮，毒从横之败俗；流苏秦于洹水兮，幽张仪于鬼谷。丛，细也。毒，恨也。关东为从，关西为横。苏秦，洛阳人也。师事鬼谷先生。为从说，说关东六国为从亲以畔秦，会于洹水之上，刳白马而盟。张仪，魏人也。与苏秦同师。为关西横说，说关东六国令事秦。皆尚诬诈，不遵道德。洹水出汲郡林虑县。鬼谷，谷名，即鬼谷先生所居地，在今洛州洛阳城北。“丛”或作“聚”，义亦通。澄德化之陵迟兮，烈刑罚之峭峻；燔商鞅之法术兮，烧韩非之说论。陵迟言颓替也。澄犹清也。烈，惨也。商鞅姓公孙氏。好刑名之学。事秦孝公，变法令，使人什伍相司，犯禁相连坐，不告奸者要斩，告奸者与斩敌同赏，匿奸者与降敌同罚，人有二男以上不分异者倍其罚。行之四年，秦人富强。韩非，韩之诸公子也，亦好刑名法术之学。口吃不能言，著书作《孤愤》、《五蠹》、《内外储》、《说难》，十余万言，皆尚法术，少仁恩。并见史记。诮始皇之跋扈兮，投李斯于四裔；灭先王之法则兮，祸寖淫而弘大。诮，责也。跋扈犹强梁也。李斯，上蔡人。为秦丞相，上书曰：“今诸生不师今而学古，惑乱黔首，臣请非秦记皆烧之，天下敢有臧《诗》、《书》、百家语者皆烧之。令下三十日不烧，黥为城旦。”制曰：“可。”是灭先王之法则。援前圣以制中兮，矫二主之骄奢；馌女齐于绛台兮，飨椒举于章华。援，引也。矫，正也。馌，饷也。女齐，晋大夫司马侯也。绛，晋国所都。《国语》曰：“晋平公为九层之台。”又曰：“叔向见司马侯之子，抚而泣曰：‘自其父之死，吾蔑与事君矣。昔者其父始之我终之，我始之夫子终之，无不可者。’”是女齐事君必有规谏，必谏作台，但书典散亡，无以言耳。椒举，楚大夫伍举也。飨，宴也。章华，台名，在南郡华容县。《楚语》曰：“灵王为章华之台，与椒举升。王曰：‘台美乎？’对曰：‘臣闻国君服宠以为美，安人以为乐，不闻其以土木之崇高为美。先君庄王为匏居之台，高不过望国氛，大不过容宴豆，用不烦官府，人不废时务。今君为此台，国人疲焉，财用尽焉，臣不知其美。’”二主谓晋楚之君。“二”或作“亡”。摛道德之光耀兮，匡衰世之眇风；褒宋襄于泓谷兮，表季札于延陵。摛，布也。眇，微也。《公羊传》曰：“宋公及楚战于泓之阳，楚人济泓而来。有司曰：‘迨其未毕济而击之。’宋公曰：‘不可。吾闻之也，君子不厄人于险。吾虽亡国之余，寡人不忍行也。’既济未毕陈，有司复曰：‘请击之。’宋公曰：‘不可。吾闻君子不鼓不成列。’已陈，然后击之，宋师大败。故君子大其不鼓不成列，临大事而不忘大礼，以为文王之战亦不过此。”季札，吴王寿梦之少子也，封于延陵。昆弟四人，札最少而贤。寿梦卒，诸兄欲立之，札弃其室而耕，乃舍之。泓音乌萌反。摭仁智之英华兮，激乱国之末流；观郑侨于溱洧兮，访晏婴于营丘。摭，拾也。郑侨，郑大夫公孙侨也。溱、洧，郑二水名。《郑诗》曰：“溱与洧浏其清矣。”晏婴，齐大夫晏平仲也。《尔雅》曰：“水出其左曰营丘。”齐有营丘。周衰政乱，子产、晏婴皆有贤行辅其君也。事见《左传》、《国语》。日曀曀其将暮兮，独於邑而烦惑；夫何九州之博大兮，迷不知路之南北。曀曀，阴晦貌也。《诗》曰：“曀曀其阴。”《楚词》曰：“回朕车以复路，及行迷之未远。”驷素虬而驰骋兮，乘翠云而相佯；就伯夷而折中兮，得务光而愈明。四马曰驷。虬，龙之无角者也。《楚词》曰：“驷玉虬以乘翳兮。”《尔雅》曰：“马高八尺为龙。”司马相如曰：“驷苍螭兮六素虬。”相佯犹逍遥也。伯夷，孤竹君之子，周武王时义士，不食周粟，隐于首阳山。杨雄《反骚》曰：“将折中乎重华。”《列仙传》曰：“务光者，夏时人也。殷汤伐桀，因光而谋，光曰：‘非吾事也。’至殷武丁时，武丁欲以为相，光不从，遂投于梁山。”衍退不仕，与务光辞相侔，事相得，故曰愈明、愈犹益也。款子高于中野兮，遇伯成而定虑；钦真人之德美兮，淹踌躇而弗去。《庄子》曰：“伯成子高，唐虞时为诸侯，至禹为天子，乃去而耕。禹往见之，曰：‘尧理天下，吾子立为诸侯。尧授舜，舜授予，子去而耕，其故何也？’子高曰：‘昔尧理天下，至公无私，不赏而人劝，不罚而人畏。今子赏而不劝，罚而不威，德自此衰，刑自此作。夫子盍行，无留吾事。’耕而不顾。”款，诚也。真人即谓子高。踌躇犹蹢?也。《东观记》“高”字作“乔”，谓仙人王子乔也，义亦通。意斟愖而不澹兮，俟回风而容与；求善卷之所存兮，遇许由于负黍。轫吾车于箕阳兮，秣吾马于颍浒；闻至言而晓领兮，还吾反乎故宇。斟愖犹迟疑也。澹，定也。俟，待也。容与犹从容也。《庄子》曰：“舜以天下让善卷，善卷曰：‘吾日出而作，日入而息，逍遥天地之闲，吾何以天下为哉？’遂入深山，莫知所终。”许由字武仲。尧时高士，隐居箕山。尧以天下让由，由不受，恶闻其言，遂洗耳于颍水。负黍，亭名，在洛州阳城县西南，许由墓在其南。秣谓食马以粟。《字林》曰：“浒，水涯也。”愖音市林反，或作“堪”字。

	 

	览天地之幽奥兮，统万物之维纲；究阴阳之变化兮，昭五德之精光。自此以下，既反故宇，乃欲寻览天地，究极阴阳。幽奥谓深邃也。维纲犹宗指也。五德，五行之德也。施之于物，则为金、木、水、火、土；施之于人，则为仁、义、礼、智、信也。跃青龙于沧海兮，豢白虎于金山；凿岩石而为室兮，托高阳以养仙，神雀翔于鸿崖兮，玄武潜于婴冥；伏朱楼而四望兮，采三秀之华英。天有二十八宿，成龙虎龟凤之形。在地为四灵，东方为青龙，西方为白虎，南方为朱雀，北方为龟蛇。豢，养也。金山，西方之精也。神雀谓凤也。玄武谓龟蛇。位在北方，故曰玄；身有鳞甲，故曰武。婴冥犹晦昧，所谓幽都也。衍既反故宇，欲凿岩石为室，托高明之处以养神仙，又假言龙虎之畴在于四面，为其威援也。《前书》曰：“仙人好楼居。”故云伏朱楼而四望也。《楚词》曰：“采三秀于山闲。”王逸曰：“谓芝草也。”《东观记》及《衍集》“秀”字作“奇”，“英”字作“灵”。按下云“食五芝之茂英”，此若是“芝”，不宜重说，但不知三奇是何草也。范改“奇”为“秀”，恐失之矣。纂前修之夸节兮，曜往昔之光勋；披绮季之丽服兮，扬屈原之灵芬。纂，继也。前修犹前贤也。夸，大也。《楚词》曰：“搴吾法夫前修。”又曰：“纷独有此夸节。”往昔光勋谓衍之先人有功劳于前代，去疾、子明之类也。己今继往贤之高节，所以光曜也。绮季，四皓之一也。《前书》曰，四皓随太子入侍，须眉皓白，衣冠甚伟。《楚汉春秋》曰“四人冠韦冠，佩银环，衣服甚鲜”，故言丽服也。《楚词》曰：“畦留夷与揭车，杂杜衡与芬芷。”屈原皆喻身有令德，故衍欲扬其灵芬也。高吾冠之岌岌兮，长吾佩之洋洋；饮六醴之清液兮，食五芝之茂英。岌岌，高貌。洋洋，美也。《楚词》曰：“高余冠之岌岌，长吾佩之陆离。”王逸注云：“伤己怀德不用，故高冠长佩，尊其威仪，整斯服饰，以异于众也。”六醴，盖六气也。《楚词》曰：“餐六气而饮沆瀣。”《茅君内传》曰：“句曲山上有神芝五种：一曰龙仙芝，似交龙之相负，服之为太极仙卿。第二名参成芝，赤色有光，其枝叶如金石之音，折而续之即复如故，服之为太极大夫。第三名燕胎芝，其色紫，形如葵，叶上有燕象，光明洞澈，服一株拜为太清龙虎仙君。第四名夜光芝，其色青，其实正白如李，夜视其实如月，光照洞一室，服一株为太清仙官。第五名曰玉芝，剖食拜三官正真御史。”

	 

	揵六枳而为篱兮，筑蕙若而为室；播兰芷于中廷兮，列杜衡于外术。自此以下，说篱宇廷除，皆树芬芳卉木，喻己立身行道，依仁履义，犹屈原“扈江蓠与薜芷，纫秋兰以为佩”之类也。揵，立也。枳，芬木也。《晏子》曰：“江南为橘，江北为枳。”枳之为木，芳而多刺，可以为篱。此云“六枳”，《东观记》作“八枳”。案：《周书小开篇》曰“呜呼！汝何敬非时?何择非德?德枳维大人，大人枳维公，公枳维卿，卿枳维大夫，大夫枳维士，登登皇皇，君枳维国，国枳维都，都枳维邑，邑枳维家，家枳维欲无疆”。言上下相维，递为藩蔽也。其数有八，与《东观记》同，此为六。蕙，香草也。杜，杜若也。兰即泽兰也。芷，白芷也，一名苻离，一名药。杜衡，其状若葵，其臭如蘼芜。术，路也。攒射干杂蘼芜兮，构木兰与新夷；光扈扈而炀耀兮，纷郁郁而畅美；华芳晔其发越兮，时恍忽而莫贵；非惜身之陷轲兮，怜众美之憔悴。攒，聚也。射干，乌翼也。蘼芜似蛇床而香，其根即芎藭也。木兰，树也。香味俱似桂而皮薄。新夷亦树也，其花甚香。扈扈，光彩盛也。畅，通也。郁郁，香气也。晔，盛也。发越，气傍射也。司马相如曰：“煌煌扈扈，照曜巨野。”又曰：“郁郁菲菲，众香发越。”恍忽犹轻忽也。《楚词》曰：“然陷轲而留滞。”王逸曰：“陷轲，不遇也。”衍被摈斥沉沦，犹草木之沤郁芬芳，遇风霜而零落也。夷音协韵异。美音协韵媚。游精神于大宅兮，抗玄妙之常操；处清静以养志兮，实吾心之所乐。大宅谓天地。抗，举也。《老子》曰：“玄之又玄，众妙之门。”乐音五孝反。山峨峨而造天兮，林冥冥而畅茂；鸾回翔索其群兮，鹿哀鸣而求其友。此言所居之处，山林飞走之状也。索，求也。诗曰“求其友声”也。诵古今以散思兮，览圣贤以自镇；嘉孔丘之知命兮，大老聃出殡之贵玄；德与道其孰宝兮？名与身其孰亲？陂山谷而闲处兮，守寂寞而存神。镇，重也。古之圣贤，多固穷以守道，故览之以自镇也。孔子曰：“五十而知天命。”又曰：“不知命无以为君子。”玄者，幽寂之谓也。《老子》曰：“万物莫不尊道而贵德。”又曰：“道者万物之奥也，善人之所宝。”又曰：“名与身孰亲？”陂谓傍其边侧也。陂音兵义反。《史记》曰“陂山通道”是也。道以寂寞为主，神不外营，故常存也。镇，协韵竹人反。闲音闲。夫庄周之钓鱼兮，辞卿相之显位；於陵子之灌园兮，似至人之仿佛。盖隐约而得道兮，羌穷悟而入术；离尘垢之窈冥兮，配乔、松之妙节。《庄子》曰：“《庄子》钓于濮水，楚王使大夫二人往见焉。曰：‘愿以境内累也。’《庄子》持竿不顾。曰：‘吾闻楚有神龟，死已三千岁矣，王以巾笥而臧之庙堂之上。为此龟者，宁死留骨而贵乎？宁其生而曳尾涂中乎？’使者曰：‘宁生曳尾涂中。’《庄子》曰：‘往矣，吾将曳尾于涂中。’”《列女传》曰：“於陵子终贤，楚王欲以为相，使使者往迎之。子终出谢使者，遂与妻俱逃而为人灌园。”孟子曰，客居於陵，故曰於陵子也。至人守真养志，言仿佛似之也。二子虽病一时，而声流万古。盖隐居困约，而反得道之精。穷栖悟理，入贤人之术，离尘垢之窈冥也。超然高迈，配松、乔之妙节也。惟吾志之所庶兮，固与俗其不同；既俶傥而高引兮，愿观其从容。庶几守道，与俗不同。俶傥犹卓异也。凡言观者，非在己之言。从容犹在后也。衍虽摈斥当年，身穷志沮，而令问期于不朽，声芳县诸日月，故曰愿观其从容。

	 

	显宗即位，又多短衍以文过其实，遂废于家。

	 

	衍娶北地任氏女为妻，悍忌，不得畜媵妾，悍，急也。儿女常自操井臼，老竟逐之，遂陷壈于时。《衍集》载衍与妇弟任武达书曰：“天地之性，人有喜怒，夫妇之道，义有离合。先圣之礼，士有妻妾，虽宗之眇微，尚欲逾制。年衰岁暮，恨入黄泉，遭遇嫉妒，家道崩坏，五子之母，足尚在门。五年已来，日甚岁剧，以白为黑，以非为是，造作端末，妄生首尾，无罪无辜，谗口嗷嗷。乱匪降天，生自妇人。青蝇之心，不重破国，妒嫉之情，不惮丧身。牝鸡之晨，唯家之索，古之大患，今始于衍。醉饱过差，辄为桀纣，房中调戏，布散海外，张目抵掌，以有为无。痛彻仓天，毒流五臧，愁令人不赖生，忿令人不顾祸。入门著床，继嗣不育，纺绩织纴，了无女工，家贫无僮，贱为匹夫，故旧见之，莫不凄怆，曾无悯惜之恩。唯一婢，武达所见，头无钗泽，面无脂粉，形骸不蔽，手足抱土。不原其穷，不揆其情，跳梁大叫，呼若入冥，贩糖之妾，不忍其态。计妇当去久矣，念儿曹小，家无它使，哀怜姜、豹，当为奴婢。恻恻焦心，事事腐肠，讻讻籍籍，不可听闻。暴虐此婢，不死如发，半年之闲，脓血横流。婢病之后，姜竟舂炊，豹又触冒泥涂，心为怆然。缣縠放散，冬衣不补，端坐化乱，一缕不贯。既无妇道，又无母仪，忿见侵犯，恨见狼藉，依倚郑令，如居天上。持质相劫，词语百车，剑戟在门，何暇有让？百弩环舍，何可强复？举宗达人解说，词如循环，口如布谷，县幡竟天，击鼓动地，心不为恶，身不为摇。宜详居错，且自为计，无以上书告诉相恐。狗吠不惊，自信其情。不去此妇，则家不宁；不去此妇，则家不清；不去此妇，则福不生；不去此妇，则事不成。自恨以华盛时不早自定，至于垂白家贫身贱之日，养癕长疽，自生祸殃。衍以室家纷然之故，捐弃衣冠，侧身山野，绝交游之路，杜仕宦之门，阖门不出，心专耕耘，以求衣食，何敢有功名之路哉！”然有大志，不戚戚于贱贫。居常慷慨叹曰：“衍少事名贤，经历显位，怀金垂紫，揭节奉使，金谓印也，紫谓绶也。揭，持也，音求谒反。不求苟得，常有陵云云志。三公之贵，千金之富，不得其愿，不概于怀。概犹屑也。金或作乘。贫而不衰，贱而不恨，年虽疲曳，犹庶几名贤之风。曳犹顿也。修道德于幽冥之路，以终身名，为后世法。”居贫年老，卒于家。所著赋、诔、铭、说、《问交》、《德诰》、《慎情》、《衍集》有问交一篇，《慎情》一篇。书记说、自序、官录说、策五十篇，《衍集》见有二十八篇。肃宗甚重其文。子豹。

	 

	豹字仲文，年十二，母为父所出。后母恶之，尝因豹夜寐，欲行毒害，豹逃走得免。敬事愈谨，而母疾之益深，时人称其孝。衍与宣孟书曰：“居室之义，人之大伦。思厚欢和之节，乐定金石之固。又自伤前遭不良，比有去两妇之名。事诚不得不然，岂中心之所好哉！”观其书意，似此妻又见出之。长好儒学，以《诗》、《春秋》教丽山下。丽音力之反。乡里为之语曰：“道德彬彬冯仲文。”《论语》曰：“文质彬彬，然后君子。”郑玄注：“彬彬，杂半貌也。”举孝廉，拜尚书郎，忠勤不懈。每奏事未报，常俯伏省合，或从昏至明。肃宗闻而嘉之，使黄门持被覆豹，来令勿惊，由是数加赏赐。是时方平西域，以豹有才谋，拜为河西副校尉。和帝初，数言边事，奏置戊己校尉，城郭诸国复率旧职。迁武威太守，视事二年，河西称之，复征入为尚书。永元十四年，卒于官。

	 

	论曰：夫贵者负埶而骄人，才士负能而遗行，其大略然也。二子不其然乎！《史记》曰：“魏太子击逢文侯之师田子方，引车下道。子方不为礼。太子击曰：‘富贵者骄人乎？贫贱者骄人乎？’子方曰：‘贫贱者骄人耳。夫诸侯骄人则失其国，大夫骄人则失其家。贫贱者行不合，言不用，则去之楚、越，若脱躧然，柰何同之哉？’”士负能而遗行也。负，恃也。冯衍之引挑妻之譬，得矣。夫纳妻皆知取詈己者，而取士则不能。何也？岂非反妒情易，而恕义情难。光武虽得之于鲍永，犹失之于冯衍。自此已上皆华峤之词。夫然，义直所以见屈于既往，守节故亦弥阻于来情。呜呼！衍为更始举哀，既降，执义守直。既行之于己，光武屈而不用，故言义直所以见屈于既往也。则守节之人，见衍被黜，弥阻难于将来。

	 

	赞曰：谭非谶术，衍晚委质。道不相谋，诡时同失。诡，违也，言二人之道不相同，俱以违时咸被摈斥也。体兼上才，荣微下秩。