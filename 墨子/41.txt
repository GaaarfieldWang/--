【原文】

	贤者之治国也，蚤朝晏退①，听狱治政，是以国家治而刑法正。贤者之长官也，夜寝夙兴，收敛关市、山林、泽梁之利，以实官府，是以官府实而财不散。贤者之治邑也，蚤出莫②入，耕稼、树艺、聚菽粟，是以菽粟多而民足乎食。故国家治则刑法正，官府实则万民富。上有以絜为酒醴粢盛，以祭祀天鬼；外有以为皮币，与四邻诸侯交接；内有以食饥息劳，将养其万民；外有以怀之贤人。是故上者天鬼富之，外者诸侯与之，内者万民亲之，贤人归之。以此谋事则得，举事则成，入守则固，出诛则强。故唯昔三代圣王尧、舜、禹、汤、文、武之所以王、正诸侯③者，此亦其法已。

【注释】

	① 蚤朝晏退：早上朝而晚退朝。蚤：通“早”。晏：晚。

	② 莫：通“暮”。

	③ 正诸侯：为诸侯之王。正，长。

【翻译】

	贤者治理国家，早上朝而晚退朝，审听刑狱，处理政务，因而国家政治清明而刑法严正。贤者主持一个政府部门，是夙兴夜寐，征收聚敛关口、市场、山林、湖泊的赋税之利，用以充实官府，因此国库充实而财用不散。贤者治理一个县，早出晚归，翻耕种植，栽种果木，收聚豆粟，因此粮食多而百姓在食用方面充足。因此国家治理而刑法严正，官府充实而万民富足。在上的统治者就能够安排清洁丰盛的酒食祭品，去祭祀上天鬼神；外能制造皮币，与四邻诸侯交易，内可以使饥者得食，使劳者休息，保养万民；招徕天下的贤人。所以在上，天帝鬼神使他富足，在外，诸侯与他结交，在内，万民亲附，贤人归顺。因此谋事有得，做事能成，守国坚固，出外征伐强大。故从前三代圣王尧、舜、禹、汤、文、武所以能在天下称王，为诸侯之长的原因，即在于此。