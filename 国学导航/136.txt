1．神即形也，形即神也。是以形存则神存，形谢则神灭也。

	2．形者神之质，神者形之用，是则形称其质，神言其用，形之与神，不得相异也。

	3．神之于质，犹利之于刃，形之于用，犹刃之于利，利之名非刃也，刃之名非利也。然而舍利无刃，舍刃无利，未闻刃没而利存，岂容形亡而神在。

	4．今人之质，质有知也，木之质，质无知也，人之质非木质也，木之质非人质也，安在有如木之质而复有异木之知哉！

	5．人无无知之质犹木无有知之形。

	6．死者有如木之质，而无异木之知；生者有异木之知，而无如木之质也。

	7．珉似玉而非玉，鸡类凤而非凤，物诚有之，人故宜尔。

	8．有禽焉，有兽焉，飞走之别也；有人焉，有鬼焉，幽明之别也。

	9．小人甘其垄亩，君子保其恬素，耕而食，食不可穷也，蚕而衣，衣不可尽也，下有余以奉其上，上无为以待其下，可以全生，可以匡国，可以霸君，用此道也。

	10．圣同于心器，形不必同也，犹马殊毛而齐逸，玉异色而均美。是以晋棘、荆和，等价连城，骅骝、騄骊，俱致千里。