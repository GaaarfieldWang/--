节选《本草纲目·绿矾·发明》：时珍曰：绿矾酸涌濇收，燥湿解毒，化涎之功，与白矾同，而力差缓。按张三丰仙传方，载伐木丸云：此方乃上清金蓬头祖师所传。治脾土衰弱，肝木气盛，木来克土，病心腹中满，或黄肿如土色，服此能助土益元。用苍朮两斤，米泔水侵两宿，同黄酒面曲四两炒赤色，白矾一斤，醋拌晒干，入瓶煅，为末，醋糊丸梧子大。每服三四十丸，好酒米汤任下，日两三服。时珍尝以此方加平胃散，治一贱役中满腹胀，果有效验。盖此矾色绿味酸，烧之则赤，既能入血分伐木，又能燥湿化涎，利小便，消食积，故胀满黄肿疟痢疳疾方往往用之。其源则自张仲景用矾石、消石治女劳黄疸方中变化而来。