《隋书·赵绰传》：绰字士倬，河东人也。性质直刚毅。刑部侍郎辛亶尝衣绯裈，俗云利于官，上以为厌蛊，将斩之，绰曰：“据法不当死，臣不敢奉诏。”上怒甚，谓绰曰：“卿惜辛亶而不自惜也？”命左仆射高颎将绰斩之。绰曰：“陛下宁可杀臣，不可杀辛亶。”至朝堂，解衣当斩。上使人谓绰曰：“竟如何？”对曰：“执法一心，不敢惜死。”上拂衣而入，良久乃释之。明日，谢绰，劳勉之，赐物三百段。

	时上禁行恶钱。有二人在市以恶钱易好者，武侯执以闻，上悉令斩之。绰谏曰：“此二人坐当杖，杀之非法。”上曰：“不关卿事。”绰曰：“陛下不以臣愚暗，置在法司，欲妄杀人，岂得不关臣事？”上曰：“撼大木不动者，当退。”对曰：“臣望感天心，何论动木！”上复日：“啜羹者，热则置之。天子之威，欲相挫邪？”绰拜而益前，呵之不肯退。上遂入。治书侍御史柳彧复上奏切谏，上乃止。上以绰有诚直之心，每引入阁中，或遇上与皇后同榻，即呼绰坐，评论得失。