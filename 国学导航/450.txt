节选自《文心雕龙·时序》：自献帝播迁，文学蓬转；建安之来，区宇方辑。魏武以相王之尊，雅爱篇翰；文帝以副君之重，妙善辞赋；陈思以公子之豪，下笔琳琅，并体貌英逸，故俊才云蒸：仲宣委质于汉南，孔璋归命于河北；伟长从宦于青土，公干循质于海隅；德琏综其斐然之思，元瑜展其翩翩之乐，文蔚、休伯之俦，子俶、德祖之侣，傲雅觞豆之前，雍容衽席之上，洒笔以成酣歌，和墨以藉谈笑。观其时文，雅好慷慨；良由此积乱离，风衰俗怨，并志深而笔长，故梗概而多气也。