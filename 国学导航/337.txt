《明史纪事本末卷之二十五·治水江南》：成祖永乐元年夏四月，命户部尚书夏原吉治水江南。时嘉兴、苏、松诸郡，水患频年，屡敕有司，督治无功，故有是命。

	六月，命侍郎李文郁往佐尚书夏原吉，相度水田，量免今年租税。

	秋八月，遣都察院佥都御史俞士吉赍水利集赐夏原吉，使讲求疏治之法。原吉上言：“江南诸郡，苏、松最居下流。常、嘉、湖三郡土田高多下少。环以太湖，亘绵五百里，纳杭、湖、宣、歙诸山水，注淀山诸湖入三泖。顷浦港湮塞，汇流涨溢，伤害苗稼。拯治之法，宜浚吴淞诸浦港，泄其壅淤以入于海。吴松江袤二百余公里，广百五十余丈。西接太湖，东通海。

	前代屡疏，以当潮汐，沙泥淤积，旋疏旋塞。自吴江长桥至下界抵约百二十余里，虽稍通流，多有浅窄。又自下界浦抵上海南仓浦口，可百三十余公里，潮汐壅障，茭芦丛生，已成平陆。欲即开浚，工费浩大。臣相视得嘉定刘家港，即古娄江，径通大海，常熟白茆港，径入大江，皆广川浚流。宜疏吴淞江南北两岸安平等浦港，引太湖诸水入刘家、白茆二港，使直注海。

	松江大黄浦，乃通吴淞要道，下流壅塞，难即疏浚。傍有范家滨至南仓浦口，可径达海，宜浚令深阔，上接大黄浦以达泖潮之水。此即禹贡“三江入海”之迹。俟既开通，相度地势，各置石闸，以时启闭。每岁水涸时，修圩岸以御暴流。”疏上，行之。役夫凡十余万。原吉布衣徒步，日夜径画，盛暑不张盖，曰：“百姓暴体日中，吾何忍！”于是水泄，农田大利。