有一童子于碓坊边过，唱诵此偈（按：指神秀偈语），惠能一闻，知未见性；虽未蒙教授，早识大意。遂问童子曰：“适来诵是何言偈？”童子答能曰：“尔不知大师言，生死事大，欲传于法，令门人等各作一偈来呈看，悟大意，即付衣法，禀为六代祖。有一上座名神秀，忽于南廊下书《无相偈》一首，五祖令诸门人尽诵。悟此偈者，即见自性；依此修行，即得出离。”

	惠能答曰：“我在此踏碓八个余月，未至堂前，望上人引惠能至南廊下，见此偈礼拜，亦愿诵取，结来生缘，愿生佛地。”童子引能，至南廊下，能即礼拜此偈，因不识字，请一人读。惠能闻已，即识大意。惠能亦作一偈，又请得一解书人，于西间壁上题着，呈自本心。不识本心，学法无益，识心见性，即悟大意。惠能偈曰：菩提本无树，明镜亦非台；本来无一物，何处染尘埃。