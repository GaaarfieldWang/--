《廿二史札记·卷八·九品中正》：魏文帝初定九品中正之法。郡邑设小中正，州设大中正，由小中正品第人才，以上大中正，大中正核实，以上司徒，司徒再核，然后付尚书选用。此陈群所建白也。然魏武时何夔疏言：今草创之际，用人未详其本，是以各引其类，宜先核之乡闾，使长幼顺序，无相踰越。则贤不肖先分。杜恕亦疏言：宜使州郡考士，必由四科，皆有事效，然后察举，试辟公府。此又在陈群之前。

	盖汉以来，本以察举考廉为士人入仕之路，迨日久弊生，夤缘势利，猥滥益甚。故夔等欲先清其源，专归重于乡评，以核其素行。群又密其法而差等之，固论定官才之法也。然行之未久，夏侯元已谓中正干铨衡之权。而晋卫瓘亦言：魏因丧乱之后，人士流移，考详无地，故立此法，粗具一时选用。其始乡邑清议，不拘爵位，褒贬所加，足为劝励，犹有乡论余风。其后遂计资定品，唯以居位为重。

	是可见法立弊生，而九品之升降，尤易淆乱也。今以各史参考，乡邑清议，亦时有主持公道者，如陈寿遭父丧，有疾，令婢丸药，客见之，乡党以贬议，由是沉滞累年。张华申理之，始举孝廉。。阎人亦西州名士，被清议，与寿皆废弃。卞粹因弟裒有门内之私，粹遂以不训见讥被废。并有已服官而仍以清议升黜者，长史韩预，强聘杨欣女为妻，时欣有姊丧，未经旬。张辅为中正，遂贬预以清风俗。

	陈寿因张华奏，已官治书侍御史。以葬母洛阳，不归丧于蜀，又被贬议，由此遂废。刘颂嫁女于陈峤，峤本刘氏子，出养于姑，遂姓陈氏，中正刘友讥之。李含为秦五郎中令，王薨，含俟葬讫除丧。本州大中正以名义贬含。傅咸申理之，诏不许，遂割为五品。淮南小中正王式父没，其继母终丧，归于前夫之子，后遂合葬于前夫。卞壶劾之，以为犯礼害义，并劾司徒及扬州大中正、淮南大中正，含宏徇隐，诏以式付乡邑清议，废终身。