节选《读书杂志·战国策第二·楚》：以其类为招，倏忽之间坠于公子之手黄雀俯噣白粒，仰栖茂树，鼓翅奋翼，自以为无患，与人无争也。不知夫公子王孙，左挟弹，右摄丸，将加已乎十仞之上，以其类为招。昼游乎茂树，夕调乎酸咸，倏忽之间，坠于公子之手。念孙案：以其类为招，类当为颈字之误也。招，旳也，言以其颈为准的也。《吕氏春秋·本生篇》曰：“万人操弓，共射一招。”高注：招，埻的也。《别类篇》曰：“射招者，欲其中小也。”《文选·阮籍〈咏怀诗〉》注，引此作以其颈为的。

	《艺文类聚·鸟部》《太平御览·羽族部》并引此云：“左挟弹，右摄丸，以加其颈。”姚曰：《春秋后语》云：“以其颈为的，的或为招。”以上姚校本语。招的古声相近，故字亦相通也。凡从勺声之字，古音皆属宵部，故的从勺声而通作招。《说文》：“杓，从木，勺声，甫摇切。尥，从尤，勺声。”

	《玉篇》平交、力吊二切，皆其例也。倏忽之间，坠于公子之手。姚云：“《三同集》无此十字。”曾云“一本有”。念孙案：无此十字者是也。一本有者，后人妄加之耳。夕调乎酸咸，谓烹之也。即烹之矣，何又言倏忽之间坠于公子之手乎？下文说黄鹄之事，至昼游乎江河，夕调乎鼎鼐，以下更不赘一语，此独于夕调乎酸咸之下加二语，以成蛇足，甚无谓也。《文选·咏怀诗》注及《艺文类聚》、《太平御览》引《战国策》并无此十字。《新序·杂事篇》亦无此十字。