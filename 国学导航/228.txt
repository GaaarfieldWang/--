《卷一·隐公·传元年》：元年春，王周正月。不书即位，摄也。

	初，郑武公娶于申，曰武姜。生庄公及共叔段。庄公寤生，惊姜氏，故名曰寤生，遂恶之。爱共叔段，欲立之，亟请于武公，公弗许。及庄公即位，为之请制。公曰：“制，严邑也，虢叔死焉。佗邑唯命。”请京。使居之，谓之京城大叔。祭仲曰：“都城过百雉，国之害也。先王之制：大都，不过三国之一；中，五之一；小，九之一，今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有？不如早为之所，无使滋蔓，蔓难图也。蔓草犹不可除，况君之宠弟乎？”公曰：“多行不义必自毙，子姑待之。”……