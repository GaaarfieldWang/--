《元史·良吏传》：铅山素多造伪钞者，豪民吴友文为之魁，远至江淮、燕蓟；莫不行使。友文奸黠悍鸷，固伪造致富，乃分遣恶少四五十人，为吏于有司，伺有欲告之者，辄先事戕之，前后杀人甚众，夺人妻女十一人为妾，民罹其害，衔冤不敢诉者十余年。兴祖至官，曰：“此害不除，何以牧民！”即张榜禁伪造者，且立赏募民首告。俄有告者至，佯以不实斥去；又有告获伪造二人并赃者、乃鞠之，款伏。友文自至官，为之营救，兴祖命并执之。须臾，来诉友文者百余人，择其重罪一二事鞠之，狱立具。逮捕其党二百余人，悉置之法。民害既去，政声籍甚。