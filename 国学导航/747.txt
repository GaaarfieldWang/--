节选《徐霞客游记》卷二上《浙游日记》：十一日不及晨餐，与静闻从寺后蹑磴北止，觅白云洞，逾岭而北。岭岰忽下，洼如盂磬。披莽从之，一洞岈然，下坠深黑，疑即白云。仰问樵者曰：此洞窗也。白云在北，乃复上北行，两山夹中，又环成一洼，大且百丈，深数十丈，螺旋而下，中无滴水，倘置水甚中，即仙游鲤湖矣。

	然山顶四环，无一隙泻者，仅见此。又下，从峡西转，则为白云洞，洞门北向，门顶一石横裂，梁架于上，入洞仰窥，所称鹊桥者非耶！转而左，渐下渐黑，有门穹然，内似甚深，外有石屏遥峙。黑暗中，以杖探地而入，数十步，洞倍宽广，第无灯炬，四顾无所睹。返步出，抵穹门，初入黑甚者，至是历历可见，乃转屏出洞，逾岭还。饭而出寺，循旧路西下，二里至洪桥，未度，从桥左人居后上紫云洞。

	门西向，中垂柱四五，界为数重，琼窗翠幄，处处皆是，亦敞亦奥，肤色俱胜。洞北一奥，宛转邃深，亦以无炬返。下度洪桥，循涧而东，度石梁，水源洞即在其侧。洞门南向，正跨涧上，洞口垂石缤纷，中一柱自下属上，若擎之而起，其上嵌空纷纶，复辟一窦，幻作海蜃状。洞中上下分二层，下即涧水所出，隘束之。

	一层由洞门蹑磴上，入渐下，下则空广愈无极，但闻水声，亦以无炬不及穷。出坐洞口擎柱内，观石态古幻，始与静闻别洞源而去，循西岭出坞，又西南十五里，达兰溪南关。饭而登舟，刺行五里，泊横山头。