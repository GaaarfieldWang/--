节选《方言》附录“杨雄《答列歆书》”：雄叩头。赐命谨至，又告以田仪事，事穷竟白，案显出，甚厚甚厚。田仪与雄同乡里，幼稚为邻，长艾相更，视觊动精采，似不为非者，故举至日，雄之任也。不意淫迹污暴于官朝，令举者怀报而低眉，任者含声而宛舌。知人之德，尧犹病诸，雄何惭焉！叩头叩头。

	又敕以殊言15卷，君何由知之？谨归诚底里，不敢违信。雄少不师章句，亦于五经之训所不解。常闻先代輶轩之使奏籍之书，皆藏于周秦之室；及其破也，遗弃无见之者，独蜀人有严君平、临邛林闾翁孺者，深好训诂，犹见輶轩之使所奏言。翁孺与雄外家牵连之亲。又君平过误，有以私遇；少而与雄也，君平财有千言耳。翁孺梗概之法略有。

	翁孺往数岁死，妇蜀郡掌氏子，无子而去。而雄始能草文，先作《县邸铭》《王佴颂》《阶闼铭》及《成都城四隅铭》。蜀人有杨庄者为郎，诵之于成帝，成帝好之，以为似相如，雄遂以此得外见。此数者皆都水君常见也，故不复奏。雄为郎之岁，自奏少不得学，而心好沉博绝丽之文，愿不受三岁之奉，且休脱直，事之繇，得肆心广意，以自克就。有诏可不夺奉，令尚书赐笔墨钱六万，得观书于石渠。如是后一岁作《绣补》《灵节》《龙骨》之铭诗三章，成帝好之，遂得尽意。