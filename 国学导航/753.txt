节选《水经注·卷三十四·江水二》：其下十余里，有大巫山，非唯三峡所无，乃当抗峰岷峨，偕岭衡疑。其翼附群山，并概青云，更就霄汉辨其优劣耳。神孟涂所处。《山海经》曰：“夏后后之臣孟涂，是司神于巴，巴人讼于孟涂之所，其衣有血者执之，是请生，居山上，在丹山西。”

	郭景纯云：“丹山在丹阳，属巴丹山”，西即巫山者也。又，帝女居焉，宋玉所谓天帝之季女，名曰瑶姬，未行而亡，封于巫山之阳，精魂为草，寔为灵芝。所谓巫山之女，高唐之姬，旦为行云，暮为行雨，朝朝暮暮，阳台之下。旦早视之，果如其言，故为立庙，号“朝云”焉。其间首尾一百六十里，谓之巫峡，盖因山为名也。

	自三峡七百里中，两岸连山，略无阙处。重严叠嶂，隐天蔽日，自非停午夜分，不见曦月。至于夏水襄陵，沿泝阻绝。或王命急宣，有时朝发白帝，暮至江陵，其间千二百里，虽乘奔御风，不以疾也。春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”