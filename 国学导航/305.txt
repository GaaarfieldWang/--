《宋史·欧阳修传》：修始在滁州，号醉翁，晚更号六一居士。天资刚劲见义勇为，虽机阱在前，触发之不顾。放逐流离，至于再三，志气自若也。方贬夷陵时，无以自遣，因取旧案反复观之，见其枉直乖错不可胜数，于是仰天叹曰：“以荒远小邑且如此，天下固可知。”自尔，遇事不敢忽也。学者求见，所与言，未尝及文章惟谈吏事。谓文章止以润身，政事可以及物。凡历数郡，不见治迹，不求声誉，宽简而不扰，故所至民便之。或问：“为政宽简而事不弛废，何也？”曰：“以纵为宽，以略为简，则政事弛废而民受其弊，吾所谓宽者，不为苟急；简直不为繁碎耳。”修幼丧父，母尝谓曰“汝父为吏，常夜烛治官书，屡废而叹。吾问之，则曰：‘死狱也，我求其生不得尔。’吾曰：‘生可求乎？’曰：‘求其生而不得，则死者与我皆无恨。’夫常求其生犹失之死而世常求其死也。”其平居教他子弟，常用此语，吾耳熟焉。”修闻而服之终身。