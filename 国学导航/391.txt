1．命之修短，实由所值，受气结胎，各有星宿。

	2．天道无为，任物自然，无亲无疏，无彼无此也。

	3．所乐善否，判于所稟，移易予夺，非天所能。

	4．但有恶心而无恶跡者夺算，而恶事而损于人者夺纪，若算纪未尽而自死者，皆殃及子孙也。

	5．要道不烦，所为鲜耳。但患志之不立，信之不笃，何忧于人理之废乎？

	6．夫善养生者，先除六害，然后可以延驻于百年。何者是耶？一曰薄名利，二曰禁声色，三曰廉货财，四曰损滋味，五曰除佞妄，六曰去沮嫉。六者不除，修养之道徒设尔。

	7．欲求神仙，为当得其至要。至要者在于宝精、行气、服一大药便足，亦不用多也。然此三事，复有深浅，不值明师，不经勤苦，亦不可仓促而近知也。

	8．是以至人上士，乃施药于未病之前，不追修于既败之后。故知生难保而易散，气难消而易浊。若能审机权，可以制嗜欲，保全性命。

	9．一人之身，一国之象也。胸腹之设，犹宫室也。肢体之位，犹郊境也。骨节之分，犹百官也。腠理之间，犹四衢也。神犹君也，血犹臣也，气犹民也，故治人能治其身，亦如明主能治其国。

	10．夫爱其民，所以安其国。爱其气，所以全其身。民弊国亡，气哀身谢。