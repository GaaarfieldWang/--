春秋所以独贵者，自仲尼以上，《尚书》则阔略无年次。百国春秋之志，复散乱不循凡例，又亦藏之故府，不下庶人。国亡则人与事偕绝。太史公云：“史记独藏周室，以故灭。”此其效也。是故本之吉甫史籀，纪岁时月日，以更尚书、传之其人，令与诗书礼乐等治，以异百国春秋，然后东周之事，粲然着明。令仲尼不次《春秋》，今虽欲观定、哀之世，求五伯之迹，尚荒忽如草昧。夫发金匮之藏，被之萌庶，令人人不忘前王，自仲尼、左丘明始。