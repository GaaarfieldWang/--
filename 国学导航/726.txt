节选《金匮要略·脏腑经络先后病脉证第一》：问曰：上工治未病，何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，唯治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱，则水不行；水不行，则心火气盛则伤肺；肺被伤，则金气不行；金气不行，则肝气盛。此治肝补脾之要妙也。肝虚则用此法，实则不用之。经曰：虚虚实实，补不足，损有余。是其义也。余脏准此。

	夫人禀五常，因风气而生长。风气虽能生万物，亦能害万物。如水能浮舟，亦能覆舟。若五脏元真通畅，人即安和，客气邪风，中人多死。千般疢难，不越三条：一者经络受邪，入脏腑为内所因也；二者，四肢九窍，血脉相传，壅寒不通，为外皮肤所中也；三者，房室金刃，虫兽所伤，以此详之，病由多尽。若人能养慎，不令邪风于忤经络，适中经络，未流传脏腑，即医治之，四肢纔觉重滞，即导引吐纳，针灸膏摩，勿令九窍闭塞。更能无王法，禽兽灾伤，房室勿令竭之，服食节其冷、热、苦、酸、辛、甘，不遗形体有衰，病则无由入其理腠。腠者，是三焦通会元真之处，为血气所注；理者，是皮肤脏腑之文理也。