《尚书·秦誓》：公曰：“嗟！我士，听无哗！予誓告汝群言之首。

	古人有言曰：民讫自若是多盘。责人斯无难，唯受责俾如流，是唯艰哉！我心之忧，日月逾迈，若弗云来。

	唯古之谋人，则曰未就，予忌；唯今之谋人，姑将以为亲。虽则云然，尚猷询兹黄发，则罔所愆。

	番番良士，旅力既愆，我尚有之。仡仡勇夫，射御不违，我尚不欲，唯截截善谝言，俾君予易辞，我皇多有之！

	昧昧我思之，如有一介臣，断断猗无他技，其心休休焉，其如有容。人之有技，若己有之。人之彦圣，其心好之，不啻若自其口出，是能容之。以保我子孙黎民，亦职有利哉！

	人之有技，冒疾以恶之；人之彦圣，而违之俾不达，是不能容。以不能保我子孙黎民，亦曰殆哉！

	邦之杌陧，曰由一人；邦之荣怀，亦尚一人之庆。”