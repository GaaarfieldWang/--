【释名】主于虚，有兼气、兼血、兼寒、兼痰、兼积者。病在中下二焦，食不能入，是有火。食入反出，是无火。
【温中开结】附子：温中破积。反胃不下食，以石灰泡热，姜汁淬三次，同丁香、粟米煎服，或为末舐，或为丸噙。或包丁香，以姜汁煮焙丸服。白豆蔻：脾虚反胃，同丁香、缩砂、陈廪米，姜汁丸服。白芷：血风反胃，猪血蘸食。韭菜：炸熟，盐醋吃十顿，治噎膈反胃。生姜：汁煮粥食。麻油煎研，软柿蘸食。胡椒：醋浸七次，酒糊丸服，或加半夏或同煨姜煎服。雄黄、雌黄：同甘草丸服。五灵脂：狗胆汁丸，热姜酒磨服。
【和胃润燥】人参：止反胃吐食，煎饮或煮粥食，或同半夏、生姜、蜜煎服。白术、芍药、芦根：止反胃五噎吐逆，去膈间客热，煮汁服。杏仁、桃仁、梨：插丁香十五粒煨食，止反胃。牛羊乳：反胃燥结，时时咽之，或入汤剂。