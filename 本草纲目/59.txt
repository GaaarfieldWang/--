【释名】有风肿，热肿，水肿，湿肿，气肿，虚肿，积肿，血肿。
【开鬼门】麻黄：主风肿、水肿，一身面目浮肿，脉浮，小便不利，同甘草煮汤服，取汗。水肿脉沉，浮者为风，虚肿者为气，皆非水也，麻黄、甘草、附子煮汤服。羌活：疗风用独活，疗水用羌活。风水浮肿，及妊娠浮肿，以萝卜子炒过研末，酒服二钱，日二。柴胡：主大肠停积水胀。浮萍去风湿，下水气，治肿，利小便，为末，酒服方寸匕。忍冬：去寒热身肿，风湿气。杏叶：并洗足肿。桐叶：手足浮肿，同小豆煮汁渍洗，并少饮之。
【洁净府】泽泻：逐三焦停水，去旧水，养新水，消肿胀，渗湿热。水湿肿胀，同白术末服。鸭跖草：和小豆煮食，下水。苍耳子：大腹水肿，烧灰，同葶苈末服。香薷：散水肿，利小便。大叶者浓煎汁熬，丸服，治水甚捷，肺金清而热自降也。暴水、风水、气水，加白术末丸，至小便利为效。冬葵子：利小便，消水气。妊娠水肿，同茯苓末服，小便利则愈。马鞭草：大腹水肿，同鼠尾草煮汁熬稠丸服，神效。茅根：虚病后，饮水多，小便不利作肿，同赤小豆煮食，水随小便下。薏苡仁：水肿喘急，以郁李仁绞汁煮粥食。黑大豆：逐水去肿。葫蒜：同蛤粉丸服，消水肿。同田螺、车前，贴脐，通小便。胡葱：浮肿，同小豆、硝石煮食。胡瓜：水病肚胀肢浮，以醋煮食，须臾水下。杏核仁：浮肿急，小便少，炒研入粥食。头面风肿，同鸡子黄涂帛上贴之，七八次愈。乌梅：水气满急，同大枣煮汁，入蜜咽之。栀子：热水肿疾，炒研饮服。妇人胎肿，属湿，丸服有验。青蛙：消水肿，同胡黄连末，入猪肚内煮食。鲤鱼：煮食，下水气，利小便。羊肺：水肿，尿短喘嗽，同莨菪子、醋，蜜丸服。
【逐陈莝】（zhú chén cuò）蒴藿根：浑身水肿，酒和汁服，取吐利。蓖麻子仁：水症肿满，研水服，取吐利。商陆：主水肿胀满，疏五脏水气，泻十种水病，利大小肠。切根，同赤小豆、粳米煮饭，日食甚效。或同粟米粥食。或取汁和酒饮，利水为妙。或同羊肉煮食。大戟：主十二水，腹满痛，发汗，利大小便。水肿喘急及水蛊，同干姜末服。或同当归、橘皮煎服。或同木香末，酒服。或同木香、牵牛末，猪肾煨食。或煮枣食。并取利水为神效。泽漆：去大腹水气，四肢面目浮肿。十肿水气，取汁熬膏，酒服。甘遂：主面目浮肿，下五水，泄十二水疾，泻肾经及隧道水湿痰饮，直达水气所结之处，及泄水之圣药。水肿腹满，同牵牛煎呷。膜外水气，同荞麦面作饼食，取利。身面浮肿，以末二钱入猪肾煨食，取利。正水胀急，大小便不利欲死，半生半炒为末，和面做棋子煮食，取利。小儿疳水，同青橘皮末服。妊娠肿满，白蜜丸服。牵牛：利大小便，除虚肿水病，气分湿热。荞麦：水肿喘急，同大戟末做饼食，取利。葱白：水瘸病，煮汁服，当下水。病已困者，烂捣做之，取气，水自下。老丝瓜：巴豆炒过，入陈仓米同炒，取米去豆，丸服。乌桕木：暴水症结，利大小便。水气虚肿，小便少，同木通、槟榔末服。
【调脾胃】白术：逐皮间风水结肿，脾胃湿热。四肢肿满，每用半两，同枣煎服。苍术：除湿发汗，消痰饮，治水肿胀满。黄连：湿热水病，蜜丸，每服四五丸，日三服。黄芪：风肿自汗。香附子：利三焦，解六郁，消胕肿。酒肿虚肿，醋煮丸服。气虚浮肿，童尿浸焙丸服。葳蕤：小儿痫后，气血尚虚，热在皮肤，身面俱肿，同葵子、龙胆、茯苓、前胡煎服。使君子：小儿虚肿，上下皆浮，蜜炙末服。乌头：阴水肿满，同桑白皮煮汁熬膏服。萝卜：酒肿及脾虚足肿，同皂荚煮熟，去皂荚，入蒸饼，捣丸服。猪肝：肝虚浮肿，同葱、豉、蒜、醋炙食。羊肉：身面浮肿，同当陆煮腥食。
【血肿】红蓝花：捣汁服，不过三服。刘寄奴：下气，治水胀。泽兰：产后血虚浮肿，同防己末，醋汤服。紫草：胀满，通水道。