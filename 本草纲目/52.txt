【释名】呃，不平也。有寒有热，有虚有实，其气自脐下冲上，做呃呃声，乃冲脉之病，世亦呼为咳逆。
【虚寒】半夏：伤寒呃逆，危证也，以一两，同生姜煎服。紫苏：咳逆短气，同人参煎服。乌头：阴毒咳逆，同干姜等分，研炒色变，煎服。旋覆花：心痞噫不息，同代赭石服。姜汁：久患咳噫，连至四五十声，以汁和蜜煎服，三次立效。橘皮：呃逆，二两去白煎服。或加丁香。荔枝：呃噫，七个烧末汤下，立止。胡椒：伤寒咳逆，日夜不止，寒气攻胃也，入麝煎酒服。蜀椒：呃噫，炒研糊丸，醋汤下。丁香：伤寒呃逆，同柿蒂末、人参汤下。伏龙肝：产后咳逆，同丁香、白豆蔻末、桃仁、茱萸煎汤下。
【湿热】大黄：伤寒阳证呃逆便闭者下之，或蜜兑导之。人参：吐利后胃虚膈热而咳逆者，同甘草、陈皮、竹茹煎服。青橘皮：伤寒呃逆，末服。