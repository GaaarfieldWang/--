【释名】有痰热，有虚寒，有积滞。
【痰热】葛根：大热呕吐，小儿呕吐，荡粉食。泽泻：行水止吐。香附：妊娠恶阻，同藿香、甘草煎服。麦门冬：止呕吐燥渴。杨梅：止呕吐，除烦愦。枇杷：止吐下气。蝉蜕：胃热吐食，同滑石末水服。牛乳：小儿吐乳，入葱、姜煎服。
【虚寒】细辛：虚寒呕吐，同丁香末服。苍术：暖胃消谷，止呕吐。人参：止呕吐，胃虚有痰，煎汁入姜汁、竹沥服。胃寒，同丁香、藿香、橘皮煎服。妊娠吐水，同干姜丸服。旋覆花：止呕逆不下食，消痰下气。木香、当归：温中，止呕逆。白豆蔻：止吐逆，散冷气，胃冷忽恶心，嚼数枚酒下。小儿胃寒吐乳，同缩砂、甘草末饮服。生姜：煎醋食。又同半夏煎服，去痰下气，杀虫止呕吐。胡椒：去胃中寒痰，食已即吐水，甚验。槟榔：止吐水，同橘皮煎服。
【积滞】香附子：止呕吐，下气消食。大黄：口中常呕淡泔，煎服。五灵脂：治呕吐汤药不能下者，狗胆丸服。