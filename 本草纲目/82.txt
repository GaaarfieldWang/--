【释名】有虚热，虚寒。肺盛则小便数而欠，虚则欠咳小便遗。心虚则少气遗尿。肝实则癃闭，虚则遗尿。脬遗热于膀胱则遗尿。膀胱不约则遗，不藏则水泉不禁：脬损，则小便滴沥不禁。
【虚热】香附：小便数，为末酒服。白微：妇人遗尿，同白芍末酒服。范根汁、麦门冬、土瓜根：并止小便不禁。牡丹皮：除厥阴热，止小便。桑耳：遗尿，水煮，或为末，酒服。松蕈：食之，治溲浊不禁。茯苓：小便数，同矾煮山药为散服；不禁，同地黄汁熬膏，丸服；小儿尿床，同茯神、益智，末服。黄檗：小便频数，遗精白浊，诸虚不足，用糯米、童尿，九浸九晒，酒糊丸服。溲疏：止遗尿。胡粉、黄丹、象牙、象肉：水煮服，通小便；烧服，止小便多。
【虚寒】仙茅：丈夫虚劳，老人失尿，丸服。补骨脂：肾气虚寒，小便无度，同茴香丸服。小儿遗尿，为末，夜服。益智子：夜多小便，取二十四枚入盐煎服。心虚者，同茯苓、白术末服，或同乌梅丸服。覆盆子：益肾脏，缩小便，酒焙末服。草乌头：老人遗尿，童尿浸七日，炒盐，酒糊丸，服二十丸。菝葜：小便滑数，为末酒服。葳蕤：茎中寒，小便数。人参、黄芪：气虚遗精。蔷薇根：止小便失禁及尿床，捣汁为散，煎服，并良。甘草：头夜煎服，止小儿遗尿。鸡肠草：止小便数遗，煮羹食。菟丝子、五味子、肉苁蓉、蒺藜、菖蒲：并暖水脏，止小便多。山药：矾水煮过，同茯苓末服。茴香：止便数，同盐蘸糯糕食。小豆叶：煮食，止小便数。杵汁，止遗尿。芡实：小便不禁，同茯苓、莲肉、秋石丸服。莲实：小便数，入猪肚煮过，醋糊丸服。银杏：小便数，七生七煨食之，温肺益气。胡桃：小便夜多，卧时煨食，酒下。桂：小儿遗尿，同龙骨、雄鸡肝丸服。桑螵蛸：益精止遗尿，炮熟为末，酒服。鸡子作酒，暖水脏，缩小便。
【止塞】酸石榴：小便不禁，烧研，以榴白皮煎汤服二钱，枝亦可，日二。赤石脂：同牡蛎、盐末，丸服。