【释名】月水不止，五十行经。
【调营清热】当归漏下绝孕，崩中诸不足。丹参功同当归。芎藭煎酒。生地黄崩中及经不止，擂汁酒服。芍药崩中痛甚，同柏叶煎服。经水不止，同艾叶煎服。肉苁蓉血崩，绝阴不产。人参血脱益阳，阳生则阴长。升麻升阳明清气。柴胡升少阳清气。防风炙研，面糊煮酒服一钱，经效。白芷主崩漏，入阳明经。香附子炒焦酒服，治血如崩山，或五色漏带，宜常服之。黄芩主淋漏下血，养阴退阳，去脾经湿热。阳乘阴，崩中下血，研末，霹雳酒服一钱。鸡冠花及子为末，酒服。大、小蓟煎服。或浸酒饮。莒蒲产后崩中，煎酒服。蒲黄止崩中，消瘀血，同五灵脂末炒，煎酒服。凌霄花为末，酒服。茜根止血内崩，及月经不止。五十后行经，作败血论，同阿胶、柏叶、黄芩、地黄、发灰，煎服。
【止涩】莲房经不止，烧研，酒服。血崩，同荆芥烧服。产后崩，同香附烧服。败瓢同莲房烧服。丝瓜同棕烧服。木耳炒黑，同发灰服，取汗。桑耳烧黑，水服。槐耳烧服。乌梅烧服。胡桃十五个，烧研，酒服。壳亦可。甜杏仁黄皮烧服。凫茈一岁一个，烧研，酒服。漆器灰同棕灰服。木芙蓉花经血不止，同莲房灰，饮服。槐枝灰赤白崩，酒服。