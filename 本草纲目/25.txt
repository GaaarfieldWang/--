肝　苦急，急食甘以缓之，甘草。以酸泻之，赤芍药。实则泻子。甘草。肝欲散，急食辛以散之，川芎。以辛补之，细辛。虚则补母。地黄、黄檗。
心　苦缓，急食酸以收之，五味子。以甘泻之，甘草、参、芪。实则泻子，甘草。心欲软，急食咸以软之，芒硝。以咸补之，泽泻。虚则补母，生姜。
脾　苦湿，急食苦以燥之，白术。以苦泻之，黄连。实则泻子，桑白皮。脾欲缓，急食甘以缓之，炙甘草。以甘补之，人参。虚则补母，炒盐。
肺　苦气逆，急食苦以泄之，诃子。以辛泻之，桑白皮。实则泻子，泽泻。肺欲收，急食酸以收之，白芍药。以酸补之，五味子。虚则补母，五味子。
肾　苦燥，急食辛以润之，黄檗、知母。以咸泻之，泽泻。实则泻子，芍药。肾欲坚，急食苦以坚之，知母。以苦补之，黄檗。虚则补母，五味子。
张元素说：凡药之五味，随五脏所入而为补泻，亦不过因其性而调之。酸入肝，苦入心，甘入脾，辛入肺，咸入肾。辛主散，酸主收，甘主缓，苦主坚，咸主软。辛能散结润燥，致津液，通气。酸能收缓敛散。甘能缓急调中。苦能燥湿坚软。相施用者也。温、凉、寒、热，四气之本性也，其于五脏补泻，亦迭相施用也。