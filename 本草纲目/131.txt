【沐浴】猪胆、黄连、梅叶同桃叶、李叶。益母草、虎骨并煎汤浴儿，不生疮疥诸病。
【解毒】甘草汁、韭汁并灌少许，吐出恶水、恶血，永无诸疾。豆豉浓煎，喂三五口，胎毒自散。胡麻生嚼，绢包与咂，其毒自下。粟米粥日嚼少许，助谷神。朱砂蜜和豆许。牛黄蜜和豆许。黄连灌一匙。并解胎毒及痘毒。
【便闭】甘草同枳壳煎水灌。葱白尿不通，煎乳灌之。
【流涎】半夏同皂荚子仁，姜汁丸服。牛噍草服。鹿角末，米饮服。
【夜啼】当归胎寒好啼，日夜不止，焙研，乳和灌。刘寄奴同地龙为末服。
【脐肿】荆芥煎汤洗后，煨葱贴之，即消。桂心炙熨。