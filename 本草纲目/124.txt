【释名】经闭，有血滞，血枯；不调，有血虚者过期，血热者先期，血气滞者作痛。
【活血流气】香附血中之气药。生用上行，熟用下行，炒黑则止血。童尿制，入血分补虚；盐水制，入血分润燥。酒炒行经络，醋炒消积聚，姜炒化痰饮。得参、术，补气；得归、苄，补血；得苍术、芎藭，解郁；得栀子、黄连，降火；得厚朴、半夏，消胀；得神曲、枳实，化食；得紫苏、葱白，解表邪；得三棱、莪术，消积磨块；得茴香、破故纸，引气归元；得艾叶，治血气，暖子宫。乃气病之总司，为女科之仙药。当归一切气，一切劳。破恶血，养新血，补诸不足。妇女百病，同地黄丸服。月经逆行，同红花煎服。血气胀痛，同干漆丸服。丹参破宿血，生新血，安生胎，落死胎，止血崩带下，调经脉，或前或后，或多或少，兼治冷热劳，腰脊痛，骨节烦疼，晒研，每服二钱，温酒调下。芎藭一切气，一切血，破宿血，养新血，搜肝气，补肝血，润肝燥，女人血闭无子，血中气药也。芍药女子寒血闭胀，小腹痛，诸老血留结，月经不调。生地黄凉血生血，补真阴，通月水。兰草生血和气，养营调经。泽兰营气，破宿血，主妇人劳瘦，女科要药也。玄胡索月经不调，结块淋露，利气止痛，破血，同当归、橘红丸服。柴胡妇人热入血室，寒热，经血不调。黄芩下女子血闭淋漏。茅根月水不匀，淋沥，除恶血。莙荙根通经脉，宜妇人。醍醐菜擂酒，通经。茶汤入砂糖少许，露一夜，服即通，不可轻视。铅霜室女经闭，烦热，生地黄汁服。木香、乳香、乌药、白芷、桑耳并主血气。荔枝核血气痛，同香附末服。荜茇血气痛，经不调，同蒲黄丸服。附子通经，同当归煎服。芥子酒服末，通月水。韭汁治经脉逆行，入童尿饮。丝瓜为末，酒服，通月经。土瓜根经水不利，同芍药、桂枝、 虫为末，酒服。薏苡根煎服，通经。牛膝血结，经病不调，同干漆，地黄汁丸服。
【益气养血】人参血虚者益气，阳生则阴长也。熟地黄伤中胞胎，经候不调，冲任伏热，久而无子，同当归、黄连，丸服。