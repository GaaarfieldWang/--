【释名】有湿热、寒湿，并七情内伤，六气外感。
【湿热】香薷：霍乱转筋腹痛，水煮汁服。蓼子：霍乱烦渴，同香薷煎服。前胡：桔梗并下气，止霍乱转筋。薄荷、鸡苏、扁竹：霍乱吐利，入豉煮羹服。芦根茎叶：霍乱烦闷，水煮汁服。胀痛加姜、橘。干苔：霍乱不止，煮汁服。黄仓米、粟米、蜀黍：并主霍乱、大渴杀人，煮汁或水研绞汁饮。木瓜：霍乱大吐下，转筋不止，水煎或酒煎服。核及枝、叶、皮、根皆可用。栀子：霍乱转筋，烧研汤服。石膏：小儿伤热，吐泻黄色，同寒水石、甘草末服。蜜蜡：霍乱吐利，酒化一弹丸服。
【寒湿】藿香：霍乱腹痛垂死，同橘皮煎服。暑月：同丁香、滑石末服。木香：霍乱转筋，为末酒服。香附子：霍乱吐下，为末四钱，盐半钱，水煎服。小儿吐泻，小便白，熟附子、白石脂、龙骨丸服。南星：吐泻厥逆，不省人事，为末，姜、枣同煎服，仍以醋调贴足心。人参：止霍乱吐利，煎汁入鸡子白服，或加丁香，或加桂心。肉豆蔻：温中消食。霍乱胀痛，为末，姜汤服。糯米：止霍乱后吐逆不止，水研汁服。醋：霍乱吐利，或不得吐利，煎服。转筋，绵蘸掏之。葱白：霍乱转筋，同枣煎服。橘皮：除湿痰霍乱，但有一点胃气者，服之回生，同藿香煎服，不省者灌之。桃叶：止霍乱腹痛，煮汁服。皂荚：霍乱转筋，吹鼻。硫黄：伏暑伤冷吐泻，同硝石炒成砂，糯糊丸服。或同水银研黑，姜汁服。
【积滞】大黄：同巴豆、郁金丸服，治干霍乱。陈仓米：吐泻，同麦芽、黄连煎服。巴豆：伏暑伤冷，同黄丹、蜡丸服。