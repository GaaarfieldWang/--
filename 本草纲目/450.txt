【释名】

		又称千金子、千两金、菩萨豆、拒冬、联步。

【集解】

		［志说］续随子生蜀郡，处处亦有之。苗如大戟。［时珍说］茎中亦有白汁，可结水银。

【修治】

		［时珍说］凡用去壳，取色白者，以纸包，压去油，取霜用。

【气味】

		辛，温，有毒。

【主治】

		妇人血结月闭，瘀血瘕痃癖，心腹痛，冷气胀满，利大小肠，下恶滞物。积聚痰饮，不下食，呕逆，及腹内诸疾。研碎酒服，不过三颗，当下恶物。宣一切宿滞，治肺气水气，日服十粒。泻多，以酸浆水或薄醋粥吃，即止。又涂疥癣疮。

【发明】

		［颂说］续随下水最速，然有毒损人，不可过多。［时珍说］续随与大戟、泽漆、甘遂茎叶相似，主疗亦相似，其功皆长于利水。惟在用之得法，亦皆要药也。

【附方】

		1. 小便不通，脐腹胀痛不可忍，诸药不效者，不过再服。用续随子去皮一两，铅丹半两，同少蜜捣作团，瓶盛埋阴处，腊月至春末取出，研，蜜丸梧子大。每服二三十丸，木通汤下，化破尤妙。病急亦可旋合。
		2. 水气肿胀。联步一两，去壳研，压去油，重研，分作七服。每治一人用一服，丈夫生饼子酒下，妇人荆芥汤下，五更服之，当下利，至晓自止。后以厚朴汤补之。频吃益善。忌盐、醋一百日，乃不复作。联步即续随子也。
		3. 阳水肿胀。续随子炒去油二两，大黄一两，为末，酒水丸绿豆大。每白汤下五十丸，以去陈。
		4. 蛇咬肿闷欲死。用重台六分，续随子仁七粒，捣筛为散。酒服方寸匕。兼唾和少许，涂咬处，立效。叶及茎中白汁〔主治〕剥人面皮，去污垢。敷白癜疬疡。捣叶，敷蝎螫立止。