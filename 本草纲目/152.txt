【释名】百沸汤、麻沸汤、太和汤。
【气味】甘，平，无毒。［时珍说］热汤需百沸者佳。若半沸者，饮之反伤元气，做胀。或云热汤漱口损齿。病目人勿以热汤洗浴。冻僵人勿以热汤灌之，能脱指甲。铜瓶煎汤服，损人之声。
【主治】助阳气，行经络。熨霍乱转筋入腹及客忤死。
【发明】［时珍说］张仲景治心下痞，按之濡，关上脉浮，大黄黄连泻心汤，用麻沸汤煎之，取其气薄而泄虚热也。朱真人灵验篇云：有人患风疾数年，掘坑令坐坑内，解衣，以热汤淋之，良久以簟盖之，汗出而愈。此亦通经络之法也。时珍常推此意，治寒湿加艾煎汤，治风虚加五枝或五加煎汤淋洗，觉效更速也。
【附方】伤寒初起，取热汤饮之，候吐则止。初感风寒头痛憎寒者，用水七碗，烧锅令赤，投水于内，取起再烧再投，如此七次，名沸汤，乘热饮一碗，以衣被覆头取汗，神效。霍乱转筋，以器盛汤熨之，仍令蹋器，使足底热彻，冷则易。火眼赤烂，紧闭目，以热汤沃之，汤冷即止，频沃取安，妙在闭目。或加薄荷、防风、荆芥煎汤沃之，亦妙。痈肿初起，以热汤频沃之，即散也。冻疮不瘥，热汤洗之。陈藏器。