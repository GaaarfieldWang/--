汉皇重色思倾国，御宇多年求不得。

	杨家有女初长成，养在深闺人未识。

	天生丽质难自弃，一朝选在君王侧。

	回眸一笑百媚生，六宫粉黛无颜色。

	春寒赐浴华清池，温泉水滑洗凝脂。

	侍儿扶起娇无力，始是新承恩泽时。

	云鬓花颜金步摇，芙蓉帐暖度春宵。

	春宵苦短日高起，从此君王不早朝。

	承欢侍宴无闲暇，春从春游夜专夜。

	后宫佳丽三千人，三千宠爱在一身。

	金屋妆成娇侍夜，玉楼宴罢醉和春。

	姊妹弟兄皆列土，可怜光彩生门户。

	遂令天下父母心，不重生男重生女。

	骊宫高处入青云，仙乐风飘处处闻。

	缓歌慢舞凝丝竹，尽日君王看不足。

	渔阳鼙鼓动地来，惊破霓裳羽衣曲。

	九重城阙烟尘生，千乘万骑西南行。

	翠华摇摇行复止，西出都门百余里。

	六军不发无奈何，宛转蛾眉马前死。

	花钿委地无人收，翠翘金雀玉搔头。

	君王掩面救不得，回看血泪相和流。

	黄埃散漫风萧索，云栈萦纡登剑阁。

	峨嵋山下少人行，旌旗无光日色薄。

	蜀江水碧蜀山青，圣主朝朝暮暮情。

	行宫见月伤心色，夜雨闻铃肠断声。

	天旋地转回龙驭，到此踌躇不能去。

	马嵬坡下泥土中，不见玉颜空死处。

	君臣相顾尽沾衣，东望都门信马归。

	归来池苑皆依旧，太液芙蓉未央柳。

	芙蓉如面柳如眉，对此如何不泪垂？

	春风桃李花开日，秋雨梧桐叶落时。

	西宫南内多秋草，落叶满阶红不扫。

	梨园弟子白发新，椒房阿监青娥老。

	夕殿萤飞思悄然，孤灯挑尽未成眠。

	迟迟钟鼓初长夜，耿耿星河欲曙天。

	鸳鸯瓦冷霜华重，翡翠衾寒谁与共。

	悠悠生死别经年，魂魄不曾来入梦。

	临邛道士鸿都客，能以精诚致魂魄。

	为感君王辗转思，遂教方士殷勤觅。

	排空驭气奔如电，升天入地求之遍。

	上穷碧落下黄泉，两处茫茫皆不见。

	忽闻海上有仙山，山在虚无缥缈间。

	楼阁玲珑五云起，其中绰约多仙子。

	中有一人字太真，雪肤花貌参差是。

	金阙西厢叩玉扃，转教小玉报双成。

	闻道汉家天子使，九华帐里梦魂惊。

	揽衣推枕起徘徊，珠箔银屏迤逦开。

	云髻半偏新睡觉，花冠不整下堂来。

	风吹仙袂飘飘举，犹似霓裳羽衣舞。

	玉容寂寞泪阑干，梨花一枝春带雨。

	含情凝睇谢君王，一别音容两渺茫。

	昭阳殿里恩爱绝，蓬莱宫中日月长。

	回头下望人寰处，不见长安见尘雾。

	唯将旧物表深情，钿合金钗寄将去。

	钗留一股合一扇，钗擘黄金合分钿。

	但教心似金钿坚，天上人间会相见。

	临别殷勤重寄词，词中有誓两心知。

	七月七日长生殿，夜半无人私语时。

	在天愿作比翼鸟，在地愿为连理枝。

	天长地久有时尽，此恨绵绵无绝期。


【解读】

	 

	《长恨歌》是白居易诗作中脍炙人口的名篇。唐玄宗后期一改前期励精图治、广开言路的为政之道，沉迷于音乐、女色，专宠杨贵妃，任人唯亲。后来安禄山趁机作乱，盛唐国势一去不返，这些都是史实。但唐玄宗和杨贵妃之间的爱情，虽然不为当时的政治形势所容忍，也不失为爱情佳话。白居易这首长篇叙事诗，既不拘泥于历史，大篇幅针砭时弊；也不局限于爱情格局，情深意浓写哀情，而是艺术化地再现李、杨的故事，融记叙、抒情、议论为一体，于回环反复中激起读者心中的涟漪，任由他们自己去回味、思索。

 
【评诗】

	 

	乐天云：“一篇《长恨》有风情”，此自赞其诗也。今读其文，格极卑庸，词颇娇艳；虽主讥刺，实欲借事以骋笔间之风流。其称“风情”，自评亦当矣。《品汇》收《琵琶行》而黜此，为其多肉而少骨也。

	作长篇法如构危宫大厦，全须接隼合缝，铢两皆称。乐天《琵琶行》、《长恨歌》几许胆力，觉龙气所聚，有疑行疑伏之妙，读者未易测其涯岸。