屈原者，名平，楚之同姓也。为楚怀王左徒。博闻强志【博闻强志：见闻广博，记忆力强。】，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。

上官大夫与之同列，争宠而心害其能。怀王使屈原造为宪令，屈平属【属：撰写。】草稿未定。上官大夫见而欲夺之，屈平不与，因谗之曰：“王使屈平为令，众莫不知，每一令出，平伐【伐：自我夸耀。】其功，以为‘非我莫能为’也。”王怒而疏屈平。

屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。《离骚》者，犹离忧【离忧：遭受忧愁。离，通“罹”，遭受。】也。夫天者，人之始也；父母者，人之本也。人穷则反本【反本：追念根本。反，同“返”。】，故劳苦倦极，未尝不呼天也；疾痛惨怛【惨怛：忧伤，悲痛。】，未尝不呼父母也。屈平正道直行，竭忠尽智以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤武，以刺世事。明道德之广崇，治乱之条贯，靡【靡：没有。】不毕见【见：同“现”。】。其文约，其辞微，其志洁，其行廉，其称文小而其指极大，举类迩而见义远。其志洁，故其称物芳。其行廉，故死而不容自疏。濯淖污泥之中，蝉蜕【蝉蜕：蝉蜕之壳，比喻解脱。】于浊秽，以浮游尘埃之外，不获世之滋垢，皭然【皭然：洁白的样子。】泥而不滓者也。推此志也，虽与日月争光可也。

屈平既绌【绌：通“黜”，罢免，斥退。】，其后秦欲伐齐，齐与楚从亲【从亲：合纵、亲善。从，同“纵”。】，惠王患之，乃令张仪详去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、于之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈匄，遂取楚之汉中地。怀王乃悉发国中兵以深入击秦，战于蓝田。魏闻之，袭楚至邓。楚兵惧，自秦归。而齐竟怒不救楚，楚大困。

明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当【当：抵押。】汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈平既疏，不复在位，使于齐，顾反，谏怀王曰：“何不杀张仪？”怀王悔，追张仪不及。

其后诸侯共击楚，大破之，杀其将唐眜。

时秦昭王与楚婚，欲与怀王会。怀王欲行，屈平曰：“秦虎狼之国，不可信，不如毋行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。

长子顷襄王立，以其弟子兰为令尹。楚人既咎子兰以劝怀王入秦而不反也。

屈平既嫉之，虽放流，眷顾楚国，系心怀王，不忘欲反，冀幸【翼幸：侥幸希望。】君之一悟，俗之一改也。其存君兴国而欲反复之，一篇之中三致志焉。然终无可奈何，故不可以反，卒以此见怀王之终不悟也。人君无愚智贤不肖，莫不欲求忠以自为，举贤以自佐，然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰。兵挫地削，亡其六郡，身客死于秦，为天下笑。此不知人之祸也。《易》曰：“井泄【泄：淘去污泥。】不食，为我心恻，可以汲。王明，并受其福。”王之不明，岂足福哉！

令尹子兰闻之大怒，卒使上官大夫短【短：说坏话。】屈原于顷襄王，顷襄王怒而迁之。

屈原至于江滨，被【被：同“披”。】发行吟泽畔。颜色憔悴，形容枯藁。渔父见而问之曰：“子非三闾大夫【三闾大夫：职官名，这里代指屈原，因他曾任此职。】欤？何故而至此？”屈原曰：“举世混浊而我独清，众人皆醉而我独醒，是以见放。”渔父曰：“夫圣人者，不凝滞【凝滞：拘泥，固执，认死理。】于物而能与世推移。举世混浊，何不随其流而扬其波？众人皆醉，何不餔其糟而啜其醨？何故怀瑾握瑜而自令见放为？”屈原曰：“吾闻之，新沐者必弹冠，新浴者必振衣，人又谁能以身之察察，受物之汶汶【汶汶：昏暗、浑浊貌。】者乎！宁赴常流而葬乎江鱼腹中耳，又安能以晧晧【晧晧：同“皓皓”。】之白而蒙世俗之温蠖乎【温蠼：尘滓重积的样子。】！”

乃作《怀沙》之赋。其辞曰：

陶陶孟夏兮，草木莽莽。伤怀永哀兮，汩徂【汩徂：匆忙来到。】南土。眴【眴：同“瞬”，看。】兮窈窈，孔静幽墨。冤结纡轸【纡轸：委曲而苦闷。】兮，离愍之长鞠【鞠：困苦。】；抚情效志兮，俛诎以自抑。

刓方以为圜兮，常度未替；易初本由兮，君子所鄙。章画职墨【章画职墨：指守道不移。章，明确。职，通“识”，记住。墨，匠人用的绳墨。】兮，前度未改；内直质重兮，大人所盛。巧匠不斲兮，孰察其揆正？玄文幽处兮，矇【矇：盲人。】谓之不章；离娄微睇兮，瞽【瞽：盲人。】以为无明。变白而为黑兮，倒上以为下。凤皇在笯【笯：竹笼。】兮，鸡雉翔舞。同糅玉石兮，一概而相量。夫党人之鄙妒兮，羌【羌：文言助词，用在句首，无义。】不知吾所臧【臧：善，好。】。

任重载盛兮，陷滞而不济；怀瑾握瑜兮，穷不得余所示。邑犬群吠兮，吠所怪也；诽骏【骏：通“俊”，才能杰出的人。】疑桀【桀：通“杰”。才能杰出的人。】兮，固庸态也。文质疏内兮，众不知吾之异采；材朴委积兮，莫知余之所有。重仁袭义兮，谨厚以为丰；重华不可牾兮，孰知余之从容！古固有不并兮，岂知其故也？汤禹久远兮，邈不可慕也。惩违改忿兮，抑心而自强；离愍而不迁兮，愿志之有象。进路北次兮，日昧昧其将暮；含忧虞【虞：同“娱”，安乐。】哀兮，限之以大故。

乱【乱：辞赋篇未概括全篇要旨的话。】曰：浩浩沅、湘兮，分流汩兮。修路幽拂兮，道远忽兮。曾唫恒悲兮，永叹慨兮。世既莫吾知兮，人心不可谓兮。怀情抱质兮，独无匹兮。伯乐既殁兮，骥将焉程兮？人生禀命兮，各有所错兮。定心广志，余何畏惧兮？曾伤爰哀，永叹喟兮。世溷【溷：同“混”，混乱。】不吾知，心不可谓兮。知死不可让兮，愿勿爱兮。明以告君子兮，吾将以为类【类：榜样。】兮。

于是怀石遂自沉汨罗以死。

屈原既死之后，楚有宋玉、唐勒、景差之徒者，皆好辞而以赋见称；然皆祖屈原之从容辞令，终莫敢直谏。其后楚日以削，数十年竟为秦所灭。

自屈原沉汨罗后百有余年，汉有贾生，为长沙王太傅，过湘水，投书以吊屈原。

贾生【生：古时对读书人的通称。】名谊，雒阳人也。年十八，以能诵《诗》属《书》闻于郡中。吴廷尉为河南守，闻其秀才，召置门下，甚幸爱。孝文皇帝初立，闻河南守吴公治平为天下第一，故与李斯同邑而常学事焉，乃征为廷尉。廷尉乃言贾生年少，颇通诸子百家之书。文帝召以为博士。

是时贾生年二十余，最为少。每诏令议下，诸老先生不能言，贾生尽为之对，人人各如其意所欲出。诸生于是乃以为能，不及也。孝文帝说之，超迁，一岁中至太中大夫。

贾生以为汉兴至孝文二十余年，天下和洽，而固当改正朔【正朔：古代改朝换代时新帝王颁行的新历法。】，易服色，法制度，定官名，兴礼乐，乃悉草具其事仪法，色尚黄，数用五，为官名，悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。于是天子议以为贾生任公卿之位。绛、灌、东阳侯、冯敬之属尽害之，乃短贾生曰：“雒阳之人，年少初学，专欲擅权，纷乱诸事。”于是天子后亦疏之，不用其议，乃以贾生为长沙王太傅。

贾生既辞往行，闻长沙卑湿，自以寿不得长，又以适【适：贬斥，谴责。】去，意不自得。及渡湘水，为赋以吊屈原。其辞曰：

共承嘉惠【嘉惠：恩惠，指皇帝的任命。】兮，俟罪长沙。侧闻屈原兮，自沉汨罗。造托湘流兮，敬吊先生。遭世罔极兮，乃陨【陨：通“殒”，丧命。】厥身。呜呼哀哉，逢时不祥！鸾凤伏窜兮，鸱枭【鸱枭：猫头鹰一类的鸟，古人认为是恶鸟，常用来比喻小人。】翱翔。阘茸尊显兮，谗谀得志；贤圣逆曳兮，方正倒植。世谓伯夷贪兮，谓盗跖廉；莫邪为顿兮，铅刀为铦。于嗟嚜嚜【嚜嚜：通“默默”，不得志的样子。】兮，生之无故！斡弃周鼎兮宝康瓠，腾驾罢牛兮骖蹇鲈，骥垂两耳兮服盐车。章甫【章甫：殷代的一种礼帽。】荐屦兮，渐不可久；嗟苦先生兮，独离此咎！

讯【讯：告也，用作辞赋的结束语。】曰：已矣，国其莫我知，独堙郁兮其谁语？凤漂漂其高遰兮，夫固自缩而远去。袭九渊之神龙兮，沕【沕：深藏。】深潜以自珍。弥融爚以隐处兮，夫岂从蚁与蛭蚓？所贵圣人之神德兮，远浊世而自藏。使骐骥可得系羁兮，岂云异夫犬羊！般纷纷其离此尤兮，亦夫子之辜也！瞝【瞝：遍看，环视。】九州而相君兮，何必怀此都也？凤皇翔于千仞之上兮，览德辉而下之；见细德【细德：卑劣的品德，指寡德之人。】之险征兮，摇增翮逝而去之。彼寻常之污渎兮，岂能容吞舟之鱼！横江湖之鳣鲟【鳣鲟：大鱼。】兮，固将制于蚁蝼。

贾生为长沙王太傅三年，有鸮【鸮：猫头鹰。古人认为猫头鹰是不祥之鸟。】飞入贾生舍，止于坐【坐：通“座”，座位。】隅。楚人命鸮曰“服”。贾生既以适居长沙，长沙卑湿，自以为寿不得长，伤悼之，乃为赋以自广。其辞曰：

单阏之岁兮，四月孟夏，庚子日施兮，服集予舍，止于坐隅，貌甚闲暇。异物来集兮，私怪其故，发书占之兮，?言其度。曰“野鸟入处兮，主人将去”。请问于服兮：“予去何之？吉乎告我，凶言其菑。淹数【淹数：指生死的迟速。】之度兮，语予其期。”服乃叹息，举首奋翼，口不能言，请对以意。

万物变化兮，固无休息。斡流而迁兮，或推而还。形气转续兮，变化而嬗。沕穆【沕穆：精微深远的样子。】无穷兮，胡可胜言！祸兮福所倚，福兮祸所伏；忧喜聚门兮，吉凶同域。彼吴强大兮，夫差以败；越栖会稽兮，句践霸世。斯游遂成兮，卒被五刑；傅说胥靡【胥靡：用绳索把罪人系在一起，相随而行服劳役。后代指刑徒。】兮，乃相武丁。夫祸之与福兮，何异纠纆【纠纆：绳索。纠，两股绞在一起的绳索。纆，三股绞在一起的绳索。】。命不可说兮，孰知其极？水激则旱兮，矢激则远。万物回薄兮，振荡相转。云蒸雨降兮，错缪相纷。大专【大专：同“大钧”，制造陶器的转轮。自然界造就万物，就如同钧制造陶器，常用大钧比喻大自然。】盘物兮，坱轧无垠。天不可与虑兮，道不可与谋。迟数有命兮，恶识其时？

且夫天地为炉兮，造化为工；阴阳为炭兮，万物为铜。合散消息【消息：指万物生灭盛衰。】兮，安有常则；千变万化兮，未始有极。忽然为人兮，何足控抟；化为异物兮，又何足患！小知自私兮，贱彼贵我；通人大观兮，物无不可。贪夫徇财兮，烈士徇名；夸者死权兮，品庶冯生。憷迫之徒兮，或趋西东；大人不曲兮，亿变齐同。拘士系俗兮，攌如囚拘；至人遗物【遗物：忘却、遗弃外界物累。】兮，独与道俱。众人或或兮，好恶积意；真人淡漠兮，独与道息。释知遗形兮，超然自丧【自丧：忘记自我。】；寥廓忽荒兮，与道翱翔。乘流则逝兮，得坻【坻：水中小洲。】则止；纵躯委命兮，不私与己。其生若浮兮，其死若休；澹乎若深渊之静，氾乎若不系之舟。不以生故自宝兮，养空而浮；德人无累兮，知命不忧。细故慸葪【慸葪：同“蒂芥”。细小的梗塞物。比喻嫌隙。】兮，何足以疑！

后岁余，贾生征见。孝文帝方受厘【受厘：祭祀后以祭余之肉归致皇帝，以示受福。】，坐宣室。上因感鬼神事，而问鬼神之本。贾生因具道所以然之状。至夜半，文帝前席。既罢，曰：“吾久不见贾生，自以为过之，今不及也。”居顷之，拜贾生为梁怀王太傅。梁怀王，文帝之少子，爱，而好书，故令贾生傅之。

文帝复封淮南厉王子四人皆为列侯。贾生谏，以为患之兴自此起矣。贾生数上疏，言诸侯或连数郡，非古之制，可稍削之。文帝不听。

居数年，怀王骑，堕马而死，无后。贾生自伤为傅无状，哭泣岁余，亦死。贾生之死时年三十三矣。及孝文崩，孝武皇帝立，举贾生之孙二人至郡守，而贾嘉最好学，世其家，与余通书。至孝昭时，列为九卿。

太史公曰：余读《离骚》《天问》《招魂》《哀郢》，悲其志。适长沙，观屈原所自沉渊，未尝不垂涕，想见其为人。及见贾生吊之，又怪屈原以彼其材，游诸侯，何国不容，而自令若是。读《服鸟赋》，同死生，轻去就，又爽然【爽然：茫然。】自失矣。