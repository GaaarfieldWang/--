殷契，母曰简狄，有娀氏之女，为帝喾次妃。三人行浴，见玄鸟堕其卵，简狄取吞之，因孕生契。契长而佐禹治水有功。帝舜乃命契曰：“百姓不亲，五品【五品：指父义、母慈、兄友、弟恭、子孝五种伦理教化。】不训，汝为司徒而敬敷五教，五教在宽。”封于商，赐姓子氏。契兴于唐、虞、大禹之际，功业着于百姓，百姓以平。

	契卒，子昭明立。昭明卒，子相土立。相土卒，子昌若立。昌若卒，子曹圉立。曹圉卒，子冥立。冥卒，子振立。振卒，子微立。微卒，子报丁立。报丁卒，子报乙立。报乙卒，子报丙立。报丙卒，子主壬立。主壬卒，子主癸立。主癸卒，子天乙立，是为成汤。

	成汤，自契至汤八迁。汤始居亳，从先王居，作《帝诰》。

	汤征诸侯。葛伯不祀，汤始伐之。汤曰：“予有言：人视水见形，视民知治不【不：同“否”。】。”

	伊尹曰：“明哉！言能听，道乃进。君国子民，为善者皆在王官。勉哉，勉哉！”汤曰：“汝不能敬命，予大罚殛之，无有攸【攸：同“所”。】赦。”作《汤征》。

	伊尹名阿衡。阿衡欲奸【奸：通“干”，求见。】汤而无由，乃为有莘氏媵臣，负鼎俎，以滋味说汤，致于王道。或曰，伊尹处士【处士：隐居不仕的贤人。】，汤使人聘迎之，五反然后肯往从汤，言素王【素王：有帝王之德而无帝王之位的人。】及九主【九主：指三皇、五帝、夏禹。】之事。汤举任以国政。伊尹去汤适夏。既丑有夏，复归于亳。入自北门，遇女鸠、女房，作《女鸠》《女房》。

	汤出，见野张网四面，祝曰：“自天下四方皆入吾网。”汤曰：“嘻，尽之矣！”乃去其三面，祝曰：“欲左，左。欲右，右。不用命，乃入吾网。”诸侯闻之，曰：“汤德至矣，及禽兽。”

	当是时，夏桀为虐政淫荒，而诸侯昆吾氏为乱。汤乃兴师率诸侯，伊尹从汤，汤自把钺以伐昆吾，遂伐桀。汤曰：“格女众庶，来，女悉听朕言。匪【匪：同“非”。】台小子【台小子：帝王的自谦之辞。】敢行举乱，有夏多罪，予维闻女众言，夏氏有罪。予畏上帝，不敢不正【正：通“征”。】。今夏多罪，天命殛之。今女有众，女曰：‘我君不恤我众，舍我啬事【啬事：农事。啬，通“穑”，收割谷物。】而割政【割政：暴政。割，通“害”。】。’女其曰：‘有罪，其奈何？’夏王率止众力，率夺夏国。有众率怠不和，曰：‘是日何时丧？予与女皆亡！’夏德若兹，今朕必往。尔尚【尚：通“倘”，如果。】及予一人【予一人：帝王的自称。】致天之罚，予其大理女。女毋不信，朕不食言。女不从誓言，予则帑僇【帑僇：刑罚连及子女。也作“孥戮”。】女，无有攸赦。”以告令师，作《汤誓》。于是汤曰“吾甚武”，号曰武王。

	桀败于有娀之虚【虚：同“墟”，旧址。】，桀奔于鸣条，夏师败绩。汤遂伐三 ，俘厥宝玉，义伯、仲伯作《典宝》【《典宝》：《尚书》佚篇。《五帝本纪》《夏本纪》《殷本纪》《周本纪》大量引用《尚书》文字，而《典宝》《夏社》《明居》等篇目不见于今本《尚书》，《汤诰》篇目虽见于伪古文《尚书》，文字却大不相同。可见《史记》在保存古代文献方面的重要贡献。】。汤既胜夏，欲迁其社，不可，作《夏社》。伊尹报。于是诸侯毕服，汤乃践天子位，平定海内。

	汤归至于泰卷陶，仲虺作诰。既绌【绌：通“黜”，废止，废弃。】夏命，还亳，作《汤诰》：“维三月，王自至于东郊。告诸侯群后：‘毋不有功于民，勤力乃事。予乃大罚殛女，毋予怨。’曰：‘古禹、皋陶久劳于外，其有功乎民，民乃有安。东为江，北为济，西为河，南为淮，四渎已修，万民乃有居。后稷降播，农殖百谷。三公咸有功于民，故后有立。昔蚩尤与其大夫作乱百姓，帝乃弗予，有状。先王言不可不勉。’曰：‘不道，毋之在国，女毋我怨。’”以令诸侯。伊尹作《咸有一德》，咎单作《明居》。

	汤乃改正朔【正朔：指历法。】，易服色，上【上：同“尚”，崇尚。】白，朝会以昼。

	汤崩，太子太丁未立而卒，于是乃立太丁之弟外丙，是为帝外丙。帝外丙即位三年，崩，立外丙之弟中壬，是为帝中壬。帝中壬即位四年，崩，伊尹乃立太丁之子太甲。太甲，成汤敌【敌：通“嫡”。】长孙也，是为帝太甲。帝太甲元年，伊尹作《伊训》，作《肆命》，作《徂后》。

	帝太甲既立三年，不明，暴虐，不遵汤法，乱德，于是伊尹放之于桐宫。三年，伊尹摄行政当国，以朝诸侯。

	帝太甲居桐宫三年，悔过自责，反【反：同“返”，归向。】善，于是伊尹乃迎帝太甲而授之政【伊尹乃迎帝太甲而授之政：这种说法出自《尚书》《孟子》等儒家典籍，而《竹书纪年》则记载“仲壬崩，伊尹放太甲于桐，乃自立也”，七年后，太甲逃出流放地，杀死伊尹，夺回帝位，把伊尹的封地平分为他的两个儿子伊陟、伊奋。】。帝太甲修德，诸侯咸归殷【殷：盘庚迁都于殷以前，国号不应称殷。“殷”为周人对商朝的称呼，司马迁作《殷本纪》将各时期的商朝统称为“殷”。】，百姓以宁。伊尹嘉之，乃作《太甲训》三篇，褒帝太甲，称太宗。

	太宗崩，子沃丁立。帝沃丁之时，伊尹卒。既葬伊尹于亳，咎单遂训伊尹事，作《沃丁》。

	沃丁崩，弟太庚立，是为帝太庚。帝太庚崩，子帝小甲立。帝小甲崩，弟雍己立，是为帝雍己。殷道衰，诸侯或不至。

	帝雍己崩，弟太戊立，是为帝太戊。帝太戊立伊陟为相。亳有祥桑榖共生于朝，一暮大拱。帝太戊惧，问伊陟。伊陟曰：“臣闻妖不胜德，帝之政其有阙【阙：同“缺”，缺点、过失。】与？帝其修德。”太戊从之，而祥桑枯死而去。伊陟赞言于巫咸。巫咸治王家有成，作《咸艾》，作《太戊》。帝太戊赞伊陟于庙，言弗臣，伊陟让，作《原命》。殷复兴，诸侯归之，故称中宗。

	中宗崩，子帝中丁立。帝中丁迁于隞。河亶甲居相。祖乙迁于邢。帝中丁崩，弟外壬立，是为帝外壬。仲丁【仲丁：即前文中的“中丁”。仲，甲骨文、金文作“中”。】《书》阙不具。帝外壬崩，弟河亶甲立，是为帝河亶甲。河亶甲时，殷复衰。

	河亶甲崩，子帝祖乙立。帝祖乙立，殷复兴。巫贤任职。

	祖乙崩，子帝祖辛立。帝祖辛崩，弟沃甲立，是为帝沃甲。帝沃甲崩，立沃甲兄祖辛之子祖丁，是为帝祖丁。帝祖丁崩，立弟沃甲之子南庚，是为帝南庚。帝南庚崩，立帝祖丁之子阳甲，是为帝阳甲。帝阳甲之时，殷衰。

	自中丁以来，废适【适：通“嫡”。】而更立诸弟子，弟子或争相代立，比九世乱，于是诸侯莫朝。

	帝阳甲崩，弟盘庚立，是为帝盘庚。帝盘庚之时，殷已都河北，盘庚渡河南，复居成汤之故居，乃五迁，无定处。殷民咨【咨：嗟叹。】胥【胥：全部，与“皆”意思相同。】皆怨，不欲徙。盘庚乃告谕诸侯大臣曰：“昔高后成汤与尔之先祖俱定天下，法则可修。舍而弗勉，何以成德！”乃遂涉河南，治亳【亳：《尚书》作亳殷，即今河南安阳殷墟，现在位于黄河以北，而成汤定都之亳（今河南省商丘市）在黄河以南。从武乙时“殷复去亳，徙河北”的记载来看，司马迁将盘庚之亳误认为成汤之亳了。】，行汤之政，然后百姓由宁，殷道复兴。诸侯来朝，以其遵成汤之德也。

	帝盘庚崩，弟小辛立，是为帝小辛。帝小辛立，殷复衰。百姓思盘庚，乃作《盘庚》三篇。帝小辛崩，弟小乙立，是为帝小乙。

	帝小乙崩，子帝武丁立。帝武丁即位，思复兴殷，而未得其佐。三年不言，政事决定于冢宰，以观国风。武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。是时说为胥靡【胥靡：服劳役的奴隶或刑徒。】，筑于傅险。见于武丁，武丁曰是也。得而与之语，果圣人，举以为相，殷国大治。故遂以傅险姓之，号曰傅说。

	帝武丁祭成汤，明日，有飞雉登鼎耳而呴【呴：同“雊”，野鸡鸣叫。】，武丁惧。祖己曰：“王勿忧，先修政事。”祖己乃训王曰：“唯天监下典厥义，降年有永有不永，非天夭民，中绝其命。民有不若德，不听罪，天既附命正厥德，乃曰其奈何。呜呼！王嗣敬民，罔非天继，常祀毋礼于弃道。”武丁修政行德，天下咸欢，殷道复兴。

	帝武丁崩，子帝祖庚立。祖己嘉武丁之以祥雉为德，立其庙为高宗，遂作《高宗肜日》及《训》。

	帝祖庚崩，弟祖甲立，是为帝甲。帝甲淫乱，殷复衰。

	帝甲崩，子帝廪辛立。帝廪辛崩，弟庚丁立，是为帝庚丁。帝庚丁崩，子帝武乙立。殷复去亳，徙河北。

	帝武乙无道，为偶人，谓之天神。与之博，令人为行。天神不胜，乃僇辱之。为革囊，盛血，卬【卬：同“仰”。】而射之，命曰“射天”。武乙猎于河渭之间，暴雷，武乙震死。子帝太丁立。帝太丁崩，子帝乙立。帝乙立，殷益衰。

	帝乙长子曰启，启母贱，不得嗣。少子辛，辛母正后，辛为嗣。帝乙崩，子辛立，是为帝辛，天下谓之纣。

	帝纣资辨【辨：同“辩”，有口才。】捷疾，闻见甚敏；材力过人，手格勐兽；知足以距【距：同“拒”，拒绝。】谏，言足以饰非；矜人臣以能，高天下以声，以为皆出己之下。好酒淫乐，嬖于妇人。爱妲己，妲己之言是从。于是使师涓作新淫声，北里之舞，靡靡之乐。厚赋税以实鹿台之钱，而盈钜桥之粟。益收狗马奇物，充仞【仞：满。】宫室。益广沙丘苑台，多取野兽蜚鸟【蜚鸟：即飞鸟，“蜚”同“飞”。】置其中。慢于鬼神。大冣乐戏于沙丘，以酒为池，悬肉为林，使男女倮【倮：同“裸”。】相逐其间，为长夜之饮。

	百姓怨望而诸侯有畔者，于是纣乃重刑辟，有炮格之法。以西伯昌、九侯、鄂侯为三公。九侯有好女，入之纣。九侯女不憙【憙：同“喜”。】淫，纣怒，杀之，而醢【醢：将人剁成肉酱的酷刑。】九侯。鄂侯争之强，辨之疾，并脯鄂侯。西伯昌闻之，窃叹。崇侯虎知之，以告纣，纣囚西伯羑里。西伯之臣闳夭之徒，求美女、奇物、善马以献纣，纣乃赦西伯。西伯出而献洛西之地，以请除炮格之刑。纣乃许之，赐弓矢斧钺，使得征伐，为西伯。而用费中。费中善谀，好利，殷人弗亲。纣又用恶来。恶来善毁谗，诸侯以此益疏。

	西伯归，乃阴修德行善，诸侯多叛纣而往归西伯。西伯滋大，纣由是稍失权重。王子比干谏，弗听。商容贤者，百姓爱之，纣废之。及西伯伐饥国，灭之，纣之臣祖伊闻之而咎周，恐，奔告纣曰：“天既讫我殷命，假人【假人：《尚书》作“格人”，即至德之人。】元龟，无敢知吉，非先王不相我后人，维王淫虐用自绝，故天弃我，不有安食，不虞知天性，不迪率典。今我民罔不欲丧，曰：‘天曷不降威，大命胡不至？’今王其奈何？”纣曰：“我生不有命在天乎！”祖伊反，曰：“纣不可谏矣。”西伯既卒，周武王之东伐，至盟津，诸侯叛殷会周者八百。诸侯皆曰：“纣可伐矣。”武王曰：“尔未知天命。”乃复归。

	纣愈淫乱不止。微子数谏不听，乃与大师、少师谋，遂去。比干曰：“为人臣者，不得不以死争【争：同“诤”，谏诤。】。”乃强谏纣。纣怒曰：“吾闻圣人心有七窍。”剖比干，观其心。箕子惧，乃详【详：通“佯”，假装。】狂为奴，纣又囚之。殷之大师、少师乃持其祭乐器奔周。周武王于是遂率诸侯伐纣。纣亦发兵距之牧野。甲子日，纣兵败。纣走，入登鹿台，衣其宝玉衣，赴火而死。周武王遂斩纣头，县【县：同“悬”。】之白旗。杀妲己。释箕子之囚，封【封：培土。】比干之墓，表商容之闾。封纣子武庚禄父，以续殷祀，令修行盘庚之政。殷民大说。于是周武王为天子。其后世贬帝号，号为王。而封殷后为诸侯，属【属：归属。】周。

	周武王崩，武庚与管叔、蔡叔作乱，成王命周公诛之，而立微子于宋，以续殷后焉。

	太史公曰：余以《颂》次契之事，自成汤以来，采于《书》《诗》。契为子姓，其后分封，以国为姓，有殷氏、来氏、宋氏、空桐氏、稚氏、北殷氏、目夷氏。孔子曰，殷路车为善，而色尚白。